<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_03_005.html">Prev</a> | <a target = "_top" href = "index.html">Up</a> | <a href = "02_03_007.html">Next</a>
</div>

<div class = "dtop">

<p align = "center">দ্বিতীয় খণ্ড - পুরী-প্রতিষ্ঠা</p>

<p align = "center"><u>৬</u></p>

<p align = "center">কিন্তু সেই দিনে প্রভু ভব-কর্ণধার।<br/>পুরীর সম্পর্ক ভোজ্য না কৈল স্বীকার॥<br/>এক পয়সার মাত্র মুড়কি আনাইয়া।<br/>কাটাইলা গোটা দিন তাহাই খাইয়া॥<br/>পলায়ে আসেন প্রায় বেলা-অবসানে।<br/>রামকুমারের টোল আছিল যেখানে॥<br/>উদ্বিগ্ন অগ্রজ কোথা গেল গদাধর।<br/>কার মুখে কোন কিছু না পান খবর॥<br/>খুঁজিতে সময় নাই যায় ছয় দিন।<br/>শ্যামার সেবায় রত সেবা-পরাধীন॥<br/>উদ্বিগ্ন অগ্রজ বুঝি আপনা অন্তরে।<br/>আপুনি আইলা প্রভু ছয় দিন পরে॥<br/>সিদা লয়ে এ সময় শ্রীরামকুমার।<br/>পাক করি খান অন্ন হাতে আপনার॥<br/>জ্যেষ্ঠ সহোদরে প্রভু গদাধর কন।<br/>যখন দিতেন তাঁয় করিতে ভোজন॥<br/>ক্ষুণ্ণমন মলিন বদন ভারি করি।<br/>কৈবর্তের অন্ন দাদা খাইতে না পারি॥<br/>উত্তরে বুঝায়ে দিলা শ্রীরামকুমার।<br/>ছড়াইয়া গঙ্গাজল করহ আহার॥<br/>গঙ্গাজলে সব শুদ্ধ কিছু নাহি দোষ।<br/>এই বলি করিতেন প্রভুরে সন্তোষ॥<br/>পুনশ্চ বলিলা প্রভু তুমি কি কারণ।<br/>শূদ্র-দত্ত দান-দ্রব্য করহ গ্রহণ॥<br/>উত্তর-বচনে জ্যেষ্ঠ কন ধীরি ধীরি।<br/>শাস্ত্র যাহা বলে আমি তাই মাত্র করি॥<br/>লৌকিক আচারে দোষ নহে শাস্ত্রমতে।<br/>বাহির করিলা শাস্ত্র তাঁরে দেখাইতে॥<br/>শাস্ত্র দেখি বড় খুশী প্রভু গদাধর।<br/>তখন হইল তাঁর সুস্থির অন্তর॥<br/>দেখহ প্রভুর খেলা অপূর্ব কেমন।<br/>উপরে বাহ্যিক চক্ষে কত সংগোপন॥<br/>জগৎ-জীবন বায়ু নয়নে না মিলে।<br/>জলে স্থলে স্বভাবেতে সমভাবে খেলে॥<br/>কৌশলে গাঁথেন প্রভু হেন লীলাহার।<br/>মানুষে কে বুঝে সুতা মধ্যে আছে তার॥<br/>পরম আচারী বংশে প্রভুর জনম।<br/>শূদ্রের প্রদত্ত নহে কখন গ্রহণ॥<br/>চাটুয্যে শ্রীক্ষুদিরাম এত আঁটা কুলে।<br/>দুঃখী তবু সম্মুখেতে সাধ্য কার চলে॥<br/>সকলের পিতামাতা প্রভু ভগবান।<br/>ভক্তবাঞ্ছাকল্পতরু করুণানিদান॥<br/>সকল সমান তাঁর যেই জন ডাকে।<br/>জাতির খাতির তাঁর কাছে কোথা থাকে॥<br/>ভাঙিতে লাগিলা প্রভু কুলের বাঁধনী।<br/>আগে দেখাইলা পথ ধনী কামারিনী॥<br/>তাঁর ছেলে জ্যেষ্ঠ ভাই শ্রীরামকুমার।<br/>শূদ্রের ঠাকুরসেবা করিলা স্বীকার॥<br/>ভক্ত-প্রিয় ভক্ত-প্রাণ তুমি হরি ঠিক।<br/>ভকতে সতত দেখ প্রাণের অধিক॥<br/>পূরাতে ভক্তের সাধ সব ফেল দূরে।<br/>আনাইলা কেমন কৌশলে সহোদরে॥<br/>গুপ্তভাবে কৈলা মুক্ত আপনার পথ।<br/>সফল করিতে রানী-ভক্ত-মনোরথ॥</p>

</div>

<div align = "center" class = "dtop">
<a href = "02_03_005.html">Prev</a> | <a target = "_top" href = "index.html">Up</a> | <a href = "02_03_007.html">Next</a>
<br/><br/><br/>
<a href = "#Top">Go to top</a>
</div>

</body>
</html>



