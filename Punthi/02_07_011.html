<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_010.html">Prev</a> | <a target = "_top" href = "index.html">Up</a> | <a href = "02_07_012.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>১১</u></p>

<p align = "center">এ সময়ে শুনি এক কঠোর সাধন।<br/>সূর্যেতে সতত লগ্ন দুখানি নয়ন॥<br/>কম্পাসের কাঁটা যেন সতত উত্তরে।<br/>তেন অনিমিখ আঁখি সূর্যের উপরে॥<br/>অবিরত ঘুরে দিনকর যেই দিকে।<br/>যতক্ষণ নহে অস্ত উদয়ের থেকে॥<br/>নিত্য নিত্য দিনত্রয় সাধনার পরে।<br/>আঁখি-আবরণ আর আদতে না পড়ে॥<br/>মুদিত কখন নহে দিনে রেতে খোলা।<br/>বলিতেন প্রভু একি হৈল এক জ্বালা॥<br/>ওমা শ্যামা দেখ, নাহি পড়ে আবরণ।<br/>আঁখির সম্মুখে হয় অঙ্গুলি-চালন॥<br/>তথাপি আঁখির ঢাকা কিছুই না পড়ে।<br/>কি পীড়া হৈল বলি প্রভু চিন্তা করে॥<br/>দেখিয়া শুনিয়া এত তবু কহে লোকে।<br/>ভূতের ব্যাপার ভূতে পেয়েছে প্রভুকে॥<br/>বালকস্বভাব তাঁর শিশুর মতন।<br/>সহজে বিশ্বাস যাহা কহে লোকজন॥<br/>আরোগ্যের হেতু যেন কথিত বিধান।<br/>কুক্কুট-শৃগাল-বিষ্ঠা করেন আঘ্রাণ॥<br/>শ্যামার মন্দিরে হেনকালে একদিন।<br/>বসিয়া আছেন মুখ বিষণ্ণ মলিন॥<br/>অকস্মাৎ উপনীত সাধু একজন।<br/>মনোহর মূর্তিখানি বিশাল নয়ন॥<br/>দেখিয়া তাঁহায় প্রভু করিলেন মনে।<br/>জিজ্ঞাসিব কিবা পীড়া আঁখি-আবরণে॥<br/>বলিবার অগ্রে কিবা কথা অতঃপর।<br/>প্রভুর নিকটে সাধু নিজে অগ্রসর॥<br/>বিস্তার করিয়া দুটি প্রফুল্ল নয়ন।<br/>বিশেষিয়া প্রভুদেবে করে নিরীক্ষণ॥<br/>প্রভুদেব বলিলেন পীড়ার ব্যাপার।<br/>সাধু কয় এতো নয় বিয়াধি তোমার॥<br/>লোচন-বিকার ইহা সাধনার ফলে।<br/>স্বভাবস্থ হবে চক্ষু ঢাকা যাবে খুলে॥<br/>মহা আনন্দিত প্রভু বচনে সাধুর।<br/>বিষণ্ণতা আতুরতা সব দুঃখ দূর॥</p>

</div>

<div align = "center" class = "dtop">
<a href = "02_07_010.html">Prev</a> | <a target = "_top" href = "index.html">Up</a> | <a href = "02_07_012.html">Next</a>
<br/><br/><br/>
<a href = "#Top">Go to top</a>
</div>

</body>
</html>



