<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_07_000.html">Prev</a> | <a target = "_top" href = "index.html">Up</a> | <a href = "01_07_002.html">Next</a>
</div>

<div class = "dtop">

<p align = "center">প্রথম খণ্ড - পাঠশালে অধ্যয়ন</p>

<p align = "center"><u>১</u></p>

<p align = "center">বাল্যলীলা শ্রীপ্রভুর পূর্ণ মহিমায়।<br/>গাও মন স্মরি গুরু হৃদে যা যুয়ায়॥<br/>বড়ই সুমিষ্ট কথা অমিয়পূরিত।<br/>বাল্যলীলা শুনে হয় মূর্খ সুপণ্ডিত॥<br/>একদিন চাটুয্যে মহাশয় বসি ভাবে।<br/>গদা'য়ের হাতে খড়ি এবে দিতে হবে॥<br/>ক্রমশঃ হ'তেছে বড় শুধু বুলে খেলে।<br/>সঙ্গে ল'য়ে যত সব তেলী মালী ছেলে॥<br/>মা বাপের গদাধর আদরের ধন।<br/>তাহাতে আবার তায় কনিষ্ঠ নন্দন॥<br/>স্বভাবতঃ শিশুগণে পাঠে দেখে বাঘ।<br/>তাতে নাই গদা'য়ের কোন অনুরাগ॥<br/>কহিলে পড়ার কথা মন হয় ভারি।<br/>ভুলাইয়া বাপ-মায় হাতে দিলা খড়ি॥<br/>যান শিশু গদাধর পাত্তাড়ি বগলে।<br/>যেখানে অনেক ছেলে লিখে পাঠশালে॥<br/>বিদ্যা-অধ্যয়নে বড় নাহি হয় মন।<br/>দিবানিশি নানা রঙ্গ ল'য়ে সঙ্গিগণ॥<br/>শিশুগণ ফুল্লমন সুখসীমা নাই।<br/>ছুটি পেলে খেলে বুলে লইয়া গদাই॥<br/>বিদ্যাভ্যাসে গদা'য়ের নাহি তত মন।<br/>যেমতে আত্মীয়বর্গে করে আকিঞ্চন॥<br/>শিক্ষাদাতা গুরুমহাশয় পাঠশালে।<br/>গদা'য়ে দেখেন যেন আপনার ছেলে॥<br/>কর্কশ প্রয়োগে পায় হৃদয়ে বেদনা।<br/>করিতে না পারিতেন তাঁহার তাড়না॥<br/>গদা'য়ের পাঠশালে যাওয়া-আসা সার।<br/>লেখাপড়া বড় বেশী নাহি হয় তাঁর॥<br/>বড়ই মধুর কথা শুন শুন মন।<br/>বহু ছেলে পেয়ে খেলা বাড়িল দ্বিগুণ॥<br/>পাঠশালে যত ছেলে সবে ভালবাসে।<br/>ছুটি পেলে গদা'য়ের সঙ্গে ঘরে মিশে॥<br/>আড়ালে গদাই ল'য়ে বালক সকল।<br/>সুন্দর করেন গান যাত্রার নকল॥<br/>অপরে সাজান নিজে সাজেন গদাই।<br/>ঠিক অবিকল যাত্রা কোন ভেদ নাই॥<br/>বাল্যাবধি শ্রুতিধর ছিলেন এমন।<br/>বারেক শুনিলে কভু নহে বিস্মরণ॥<br/>খোল-করতাল-বাদ্য-শিঙ্গার নিনাদ।<br/>বদনে ফুটিত সব নাহি যায় বাদ॥<br/>যাত্রার সং দাড়ি যথা যাহা প্রয়োজন।<br/>গদাই হইতে হয় সব সরঞ্জাম॥<br/>একাকী গদাই করে যত সমুদয়।<br/>নেহারিলে হরবোলা মানে পরাজয়॥<br/>পাঠশালে যত ছেলে সব গেল মেতে।<br/>দিনে যায় পাঠশালা যাত্রা করে রাতে॥</p>

</div>

<div align = "center" class = "dtop">
<a href = "01_07_000.html">Prev</a> | <a target = "_top" href = "index.html">Up</a> | <a href = "01_07_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



