<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_06_003.html">Prev</a> | <a target = "_top" href = "index.html">Up</a> | <a href = "01_07.html">Next</a>
</div>

<div class = "dtop">

<p align = "center">প্রথম খণ্ড - গোচারণ</p>

<p align = "center"><u>৪</u></p>

<p align = "center">কোন কোন দিন মাঠে হ'ত সংকীর্তন।<br/>নাম-নাদে হ'ত ভেদ অখণ্ড গগন॥<br/>শিশুরূপী ভগবান শিশু সঙ্গে করে।<br/>কতই করিলা খেলা কামারপুকুরে॥<br/>গ্রামের পশ্চিম প্রান্তে বাঁড়ুয্যে-বাগান।<br/>সেইখানে ছিল তাঁর গোচারণ-স্থান॥<br/>অতি মনোরম স্থল মাঠের মাঝারে।<br/>শিয়রে ভূতির খাল বয় ধীরে ধীরে॥<br/>গ্রামের অনতিদূর বড়ই নির্জন।<br/>ছোট ছোট আম-গাছে বাগিচা শোভন॥<br/>কাণ্ড-শাখা বক্রভাবে ঝোলা এত নীচে।<br/>অল্পবয়ঃ সেও পারে উঠিবারে গাছে॥<br/>বালক সসঙ্গ প্রভু বালক যেমন।<br/>ছোট ছোট আম-গাছ বাগানে তেমন॥<br/>মহাভাগ্যবান সেই বাঁড়ুয্যে-সন্তান।<br/>বাল্য-লীলাস্থলী ছিল যাঁহার বাগান॥<br/>প্রভু খেলিবেন যেন আগে হ'তে জানি।<br/>বাগান করিয়াছিল বাগানের স্বামী॥<br/>কেবা এ বাঁড়ুয্যে যেবা করিল বাগান।<br/>শুন মন প্রভু তাঁয় কত কৃপাবান॥<br/>শ্রীমানিক নাম ভুরসুবা গ্রামে ঘর।<br/>কামারপুকুর হ'তে অনতি অন্তর॥<br/>ধনাঢ্য তালুকদার উদার-প্রকৃতি।<br/>অতিথি-সেবনে ছিল বড়ই পিরীতি॥<br/>ভগবৎপদে তাঁর ছিল অতি মন।<br/>প্রশান্ত-উদার-চিত্ত দারিদ্র্য-মোচন॥<br/>পরহিতে সদা রত পর-উপকারী।<br/>জীবন-যাপন-মাত্র এই কর্ম করি॥<br/>বিষয়ে তাঁহার যত জনমিত আয়।<br/>অতিথি-বৈষ্ণব-সেবা-কার্যে সব যায়॥<br/>হরিপদলুব্ধচিত মহামতিমান।<br/>মানিক বাঁড়ুয্যে এই তাঁহার বাগান॥<br/>বাল্য-লীলাস্থলী হবে বুঝি সমাচার।<br/>রচিয়া বাগান কৈল দেহ পরিহার॥<br/>প্রভুর কৃপার পাত্র বাঁড়ুয্যেতনয়।<br/>শুন মন ক্রমে ক্রমে কহি পরিচয়॥<br/>বাল্য-লীলা যে সময় কামারপুকুরে।<br/>কিছু আগে মানিক গিয়াছে দেহ ছেড়ে॥<br/>কেহ কয় তখন আছিল দেহ তাঁর।<br/>বলিতে নারিনু কিবা সত্য সমাচার॥<br/>পরে তাঁর সহোদর উত্তরাধিকারী।<br/>যেমন অগ্রজ তাঁর ধর্মে মন ভারী॥<br/>পরিবার যত তাঁর গড়া এক ছাঁচে।<br/>সবে ভক্ত, তর তম সাধ্য কার কাছে॥<br/>মানিকের বংশে যত মানিক সবাই।<br/>বারে বারে যাঁর ঘরে গেলেন গদাই॥<br/>বড়ই শৈশব যবে জনকের সনে।<br/>রগড় করিয়া যান মানিক-ভবনে॥<br/>মানিকের ঘরে যত রমণী সকলে।<br/>অতিশয় আনন্দিত গদায়ে দেখিলে॥<br/>পরম সুন্দর শিশু লম্বমান বেণী।<br/>ঝাঁপা দিয়া সাজাতেন আই ঠাকুরানী॥<br/>কোমরেতে আঁটা গোট বালা দুই হাতে।<br/>রঙিন-বসন-পরা সুন্দর দেখিতে॥<br/>অপরূপ খেলে রূপ শ্রীবদন-মাঝে।<br/>চলিতে বেণীতে বদ্ধ ঝুরি-ঝাঁপা বাজে॥<br/>অমিয় বরষি বাক্য ক্ষরে আধা আধা।<br/>রসনার স্বভাবতঃ জড়তায় বাঁধা॥<br/>কিবা সুধা ধরে সুধা মিষ্টতার গুণ।<br/>শিশুবাণী শুনে লাগে তিক্ত শতগুণ॥<br/>শ্রবণ-বিমুগ্ধ বাক্য শিশুর বদনে।<br/>মুগ্ধচিত সেই তত যেই যত শুনে॥<br/>অন্তঃপুরবাসিনীরা সবে করে কোলে।<br/>অপার আহ্লাদ হৃদে স্রোত বহি চলে॥<br/>প্রভুর জনকে কহে যত নারীগণ।<br/>তোমার তনয়ে নাই মানব-লক্ষণ॥<br/>ভক্তিমতী মানিক-গৃহিণী একবার।<br/>গড়ায় মনের মত কত অলঙ্কার॥<br/>অন্তঃপুরে গদাধরে দেয় সাজাইয়ে।<br/>একত্তরে তাহাদের যত সব মেয়ে॥<br/>গদাধরে মুগ্ধমন এত সবাকার।<br/>না দেখিলে কিছুদিন দেখিত আঁধার॥<br/>লোক পাঠাইয়া দিত কামারপুকুরে।<br/>আদরের গদাধর আনিবারে ঘরে॥<br/>নানাবিধ খাদ্যদ্রব্য প্রস্তুত করিয়া।<br/>প্রভুর বদনে দিত গদ্গদ হৈয়া॥<br/>কখন মিষ্টান্ন হাতে প্রত্যেক রমণী।<br/>গদাধরে বলিতেন কার লবে তুমি॥<br/>শিশুমতি গদাধর করি লম্ফ দান।<br/>হাতে করি সকলের মিষ্টি কাড়ি খান॥<br/>শুনিয়াছি ব্রজভূমে গোষ্ঠগোচারণে।<br/>ক্ষুধার্ত রাখালবৃন্দ হয় এক দিনে॥<br/>বিশুষ্ক-বদন কহে কানাইর ঠাঁই।<br/>ক্ষুধায় কাতর প্রাণ কি খাইব ভাই।<br/>তুমি রাখালের রাজা সম্বল সহায়।<br/>বিজন বিপিনে বাঁচি করহ উপায়॥<br/>শুনি বাণী কানু পাঠাইল সবাকারে।<br/>ব্রাহ্মণগণের যজ্ঞে অন্ন মাগিবারে॥<br/>অবজ্ঞা করিয়া ব্রাহ্মণেরা নাহি দিল।<br/>দেখিয়া ব্রাহ্মণীগণ ব্যাকুলা হইল॥<br/>থালে থালে ল'য়ে অন্ন লুকাইয়া চলে।<br/>বিরাজে কানাই যথা বেষ্টিত গোপালে॥<br/>ব্রাহ্মণীগণের অনুরাগে ভরা দেখি।<br/>কানাই কহিলা যত সঙ্গিগণে ডাকি॥<br/>এস ভাই ওই অন্ন খাইব মিলিয়া।<br/>এত বলি থাল লয় কাড়িয়া কাড়িয়া॥<br/>আনন্দে ভোজন দেখে যতেক রমণী।<br/>ইহারা নিশ্চয় বটে সে সব ব্রাহ্মণী॥<br/>মানিক-আগার সত্য মানিক-আগার।<br/>পদরজ সবাকার মাগি বার বার॥<br/>দয়া কর প্রভুপদে রহে যেন মতি।<br/>যত দিন বাঁচি লিখি রামকৃষ্ণ-পুঁথি॥<br/>লীলা-গীতি লিখিবারে বাসনা প্রবল।<br/>তোমাদের কৃপাকণা কেবল সম্বল॥</p>

</div>

<div align = "center" class = "dtop">
<a href = "01_06_003.html">Prev</a> | <a target = "_top" href = "index.html">Up</a> | <a href = "01_07.html">Next</a>
<br/><br/><br/>
<a href = "#Top">Go to top</a>
</div>

</body>
</html>



