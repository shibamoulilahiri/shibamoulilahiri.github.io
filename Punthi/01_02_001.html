<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_02_000.html">Prev</a> | <a target = "_top" href = "index.html">Up</a> | <a href = "01_03.html">Next</a>
</div>

<div class = "dtop">

<p align = "center">প্রথম খণ্ড - শিবের আবেশ</p>

<p align = "center"><u>১</u></p>

<p align = "center">শুন মন সুন্দর প্রভুর বাল্যকথা।<br/>সুগুহ্য হইতে গুহ্য এসব বারতা॥<br/>বড়ই মধুর কথা বড়ই আশ্চর্য।<br/>জননীরে দেখাতেন কতই ঐশ্বর্য॥<br/>মাঝে মাঝে শিবনেত্রসম হ'ত আঁখি।<br/>নিশ্চল সুস্থির-প্রায় আই তাহা দেখি॥<br/>কাঁদিতেন কত নবশিশু করি কোলে।<br/>ব্রহ্মদৈত্য পাইয়াছে শৈশব ছাওয়ালে॥<br/>'মানসিক' দেবতায় করেন জননী।<br/>দু'নয়নে বারিধারা কতই না জানি॥<br/>ভূতপতি শিবনাম কাছে উচ্চারণ।<br/>করিলে হইত পরে আঁখি উন্মীলন॥<br/>অধরে মধুর হাসি চাহি মা'র পানে।<br/>ভুলাতেন জননীরে মাই মুখে টেনে॥<br/>এইরূপে দুই তিন বর্ষ গেলে পরে।<br/>সমানবয়স শিশু সঙ্গে খেলা করে॥<br/>লাহা নামে ধনাঢ্যবংশীয় সেই গ্রামে।<br/>যাওয়া-আসা হয় তাঁর তাঁদের ভবনে॥<br/>নাম ধর্মদাস লাহা বড় কারবারি।<br/>বহু ধনেশ্বর বহু টাকাকড়ি॥<br/>আপনে করেন যত খাতায় লিখন।<br/>কত টাকা কারবারে হয় বিতরণ॥<br/>বিষয়ে বিষয়ী লোক ডুবে একমনে।<br/>বিশেষে হিসাবকালে খাতা খতিয়ানে॥<br/>মনোযোগ সেইমত অন্য কিসে নয়।<br/>সেহেতু বিষয় বিষ ভক্তগণে কয়॥<br/>কিন্তু ধর্মদাস খাতা খতিয়ানকালে।<br/>গদাধরে ঘরে তাঁর আসিতে দেখিলে॥<br/>আর না হইত তাঁর হিসাবেতে মন।<br/>কি জানি কি করিতেন তাঁহে দরশন॥<br/>বলিতেন ধর্মদাস শিশু গদাধরে।<br/>যাও বাপ খাও গিয়া কি রেখেছে ঘরে॥<br/>পুত্রনির্বিশেষে বাসে লাহার গৃহিণী।<br/>কতই আদর করে না যায় বাখানি॥<br/>যত্নে পোষা কত গাই দুধ দেয় কত।<br/>নানাবিধ দুগ্ধদ্রব্য ঘরে জনমিত॥<br/>খাওয়াতেন গদাধরে পরম যতনে।<br/>গদাই কতই ক'ন শুনিতেন কানে॥<br/>আপন নন্দন গয়াবিষ্ণু-নাম খ্যাতি।<br/>সমবয়ঃ গদা'য়ের সঙ্গে বড় প্রীতি॥<br/>কর্তৃপক্ষ উভয়ের পিরীতি দেখিয়ে।<br/>দিয়াছিলা পরস্পর সেঙ্গাত পাতায়ে॥<br/>সেঙ্গাতের নামান্তর সখা কই যারে।<br/>কি সৌভাগ্য গয়াবিষ্ণু সখা পায় কারে॥<br/>অখিলের নাথ যিনি জগতের পিতা।<br/>সঙ্গে তাঁর গয়াবিষ্ণু করিল মিত্রতা॥<br/>সঙ্গে নানারূপ খেলা বালকের সনে।<br/>সসঙ্গী কানাই যেন নন্দের অঙ্গনে॥<br/>অগণ্য গোধনেশ্বর গোকুল-মাঝারে।<br/>এবে ধর্মদাস লাহা কামারপুকুরে॥<br/>কি বড় করিব বন্দি যুগলচরণ।<br/>যার ঘরে খেলে পূর্ণব্রহ্ম সনাতন॥<br/>ব্রহ্মা বিষ্ণু মহেশের সবার উপর।<br/>ধরিয়া মায়িক ধর্ম নর-কলেবর॥<br/>গড়িলা নূতন ভেলা মহিমা-অপার।<br/>করিবারে পতিতেরে ভবসিন্ধুপার॥</p>

</div>

<div align = "center" class = "dtop">
<a href = "01_02_000.html">Prev</a> | <a target = "_top" href = "index.html">Up</a> | <a href = "01_03.html">Next</a>
<br/><br/><br/>
<a href = "#Top">Go to top</a>
</div>

</body>
</html>



