<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_04_002.html">Prev</a> | <a target = "_top" href = "index.html">Up</a> | <a href = "02_04_004.html">Next</a>
</div>

<div class = "dtop">

<p align = "center">দ্বিতীয় খণ্ড - পুরী-প্রবেশ এবং রানী ও মথুরের সঙ্গে পরিচয়</p>

<p align = "center"><u>৩</u></p>

<p align = "center">ছয় মাস বিষ্ণুর মন্দিরে পূজা করি।<br/>পশ্চাৎ হইলা প্রভু শ্যামার পূজারী॥<br/>বিষ্ণুর সেবাতে হৈল অগ্রজের ভার।<br/>ইহাতে সন্তুষ্ট ভারি শ্রীরামকুমার॥<br/>এইরূপে কিছুদিন গত হইলে পর।<br/>ত্যজিলেন শ্রীরামকুমার কলেবর॥<br/>অগ্রজের লোকান্তরে শ্রীপ্রভু এখন।<br/>শ্যামার সেবায় দিল ষোল আনা মন॥<br/>প্রভুর অপার কথা কে কহিবে ক'টি।<br/>কোটি-মুখে কহিলেও তবু ত্রুটি কোটি॥<br/>পড়ে দামামায় কাঠি আগুন রঞ্জকে।<br/>যে হ'তে আইলা প্রভু পূজিতে শ্যামাকে॥<br/>শ্যামায় পিরীতি বড় শ্যামা মনপ্রাণ।<br/>তপ-জপ-তন্ত্র-মন্ত্র ধন ধ্যান-জ্ঞান॥<br/>সুদৃশ্য রচেন বেশ প্রভু গুণধর।<br/>দেখামাত্র দর্শকের বিমোহে অন্তর॥<br/>নিত্যই নূতন বেশ নাহিক উপমা।<br/>মূর্তিমতী ঠিক যেন চিৎময়ী শ্যামা॥<br/>বিবিধ কুসুম জবা শ্রীচরণে সাজে।<br/>অপরূপ শ্যামা-রূপ শ্রীমন্দিরমাঝে॥<br/>উপজয়ে দিব্যভাব পাষণ্ড-অন্তরে।<br/>একবার শ্যামা-রূপ নয়নেতে হেরে॥<br/>ঘোষণা হইল বার্তা কথায় কথায়।<br/>আছে বহু কালীমূর্তি এমন কোথায়॥<br/>দলে দলে আসে লোক কত দিক হ'তে।<br/>নিরুপমা শ্যামা-মাতা এখানে দেখিতে॥<br/>অতিথি-সেবন-শালা পুরীর ভিতরে।<br/>কত আসে যায় সাধু সংখ্যা কেবা করে॥<br/>শ্যামা দেখি সর্বজনে সমস্বরে কন।<br/>কোথাও না করি হেন মূর্তি দরশন॥<br/>নবভাবে মাতি সবে কহে উচ্চৈঃস্বরে।<br/>কি জানি কি আছে শ্যামা-প্রতিমা-ভিতরে॥<br/>তড়িতের বার্তাবহ তারেতে যেমন।<br/>দ্রুতগতি ছুটে কথা বিদ্যুৎ-মতন॥<br/>সেরূপ সুঠাম শ্যামা প্রতিমা-কাহিনী।<br/>পরস্পর সাধু-মুখে ছুটিল অমনি॥<br/>অতিথি সন্ন্যাসী ভক্ত থাকে যে যেখানে।<br/>দক্ষিণেশ্বরের কথা শুনে কানে কানে॥<br/>সুগূঢ় প্রভুর কথা কি শকতি বলি।<br/>প্রচারিলা নিজ স্থান সাজাইয়া কালী॥<br/>আপনে রাখিলা গুপ্ত পূজারীর সাজে।<br/>নাহি দিলে ধরা-ছুঁয়া সাধ্য কার বুঝে॥<br/>গুহ্য হ'তে অতি গুহ্য তাঁহার করম।<br/>মায়া-অন্ধ নরে কিবা বুঝিবে মরম॥<br/>মানুষ থাকুক দূরে দেবাদির শক্ত।<br/>কৃপায় যদ্যপি নাহি আঁখি হয় মুক্ত॥<br/>মায়া-ছানি-মুক্ত চক্ষু নহে যতক্ষণ।<br/>কদাচ না হয় তাঁর লীলা দরশন॥<br/>মানুষের খোল ল'য়ে আপনি শ্রীহরি।<br/>বিরাজেন পুরী-মধ্যে হইয়া পূজারী॥<br/>যেখানে যখন হয় বিরাজের স্থান।<br/>দিব্য ভাব সদা তথা থাকে বিদ্যমান॥<br/>পুরীতে আসিয়া লোকে এত প্রীতি পায়।<br/>সে কেবা এসেছে কোথা সব ভুলে যায়॥<br/>নবভাব-আবির্ভাব এমন অন্তরে।<br/>ঠাকুর-প্রসাদ পায় ভক্তি-সহকারে॥<br/>ব্রাহ্মণেও নাহি রাখে জাতির বিচার।<br/>শুন রামকৃষ্ণ-কথা অমৃত-ভাণ্ডার॥<br/>ভকতবৎসল প্রভু ভক্তগত-প্রাণ।<br/>নাহি কেহ প্রিয় তাঁর ভক্তের সমান॥<br/>রানীর আছিল বড় হৃদয়ে বিষাদ।<br/>উচ্চবর্ণে তুচ্ছ করে ঠাকুর-প্রসাদ॥<br/>সে বিষাদ একেবারে করিবারে দূর।<br/>পুরী-মধ্যে প্রবেশিলা দয়াল ঠাকুর॥<br/>প্রসাদ আপনে পেয়ে করুণা-নিদান।<br/>অভ্যাগত তথা যেবা তাহারে পাওয়ান॥<br/>নিষ্ঠাচারী তাহারাও বিচার না করে।<br/>প্রসাদ উঠায়ে খায় অতি ভক্তিভরে॥<br/>শ্যামা-ভক্ত রাসমণি শ্যামা ভালবাসে।<br/>দেখে শ্যামা নিরুপমা পরম হরিষে॥<br/>কালীমাতা বিভূষিতা করি দরশন।<br/>কত যে আনন্দ তাঁর নাহি নিরূপণ॥<br/>বেশকারী প্রভু বেশ তাঁহার রচিত।<br/>দেখিলেই হয় মুগ্ধ মন-প্রাণ-চিত॥<br/>জনমে রানীর ভক্তি প্রভুর উপরে।<br/>পরাণ-প্রতিমা শ্যামা সুসজ্জিত হেরে॥<br/>বুঝিল প্রভুর বেশ সেবা-অনুরাগে।<br/>পাষাণ-মূরতি শ্যামা উঠিয়াছে জেগে॥<br/>দিন দিন ভক্তি-প্রীতি অতি বৃদ্ধি পায়।<br/>শ্যামার সেবায় রত শ্রীপ্রভুর পায়॥<br/>ঈশ্বর-প্রসঙ্গ কভু হয় দুইজনে।<br/>কন প্রভু গুণধর ভক্ত রানী শুনে॥<br/>কখন কখন মিঠা শ্যামা-গুণগান।<br/>শুনিয়া রানীর হয় শীতল পরাণ॥<br/>শ্যাম-শ্যামা-গুণগান প্রভুর বদনে।<br/>কি মিঠা সে জানে যেবা শুনিয়াছে কানে॥<br/>মধুর সুস্বর কিবা নহে বলিবার।<br/>পিক-অলি বীণা-বেণু একত্র ঝঙ্কার॥<br/>দিব্যভাব পরিপূর্ণ মাখান ভিতরে।<br/>শুনিলে পাষাণ-মন দ্রবীভূত করে॥<br/>কিবা আভা শোভা ফুল্ল বদনকমলে।<br/>আজন্ম পাষণ্ড যেবা সেও দেখে ভুলে॥<br/>সঙ্গীতে রানীর নেশা হৈল অতিশয়।<br/>নিত্য নিত্য একবার না শুনিলে নয়॥<br/>ত্রুটি নাহি সর্ব অঙ্গে পূজা সু-সুন্দর।<br/>পূজায় সেবায় যায় প্রহর প্রহর॥<br/>ডুবিয়া যাইত ষোল আনা মন-প্রাণ।<br/>কিছু না থাকিত তাঁর বাহ্যিক গিয়ান॥<br/>কেবা কিবা কয় কেবা কোথা আসে যায়।<br/>শুনা দেখা নাই এত প্রমত্ত পূজায়॥<br/>মধুলুব্ধ মধুপ যেমন ফুল্ল ফুলে।<br/>মত্ত হয়ে পিয়ে মধু মন-প্রাণ ভুলে॥<br/>উলট-পালট খায় দলের উপর।<br/>আপনার দেহ কোথা নাহিক খবর॥<br/>কোথা শক্তিধর পাখা সকলের মূল।<br/>নাই গ্রাহ্য থাক যাক সুকোমল হুল॥<br/>টান দিয়ে শুষে চুষে বিভোর নেশায়।<br/>সেইমত প্রভুদেব শ্যামার পূজায়॥<br/>এবে ঘোর কলিকাল যত জীবগণে।<br/>পূজিতে ভজিতে জানে কামিনীকাঞ্চনে॥<br/>দেবদেবী-পূজা-সেবা-আদি আরাধনা।<br/>জপ-তপ ক্রিয়া-কর্ম সাধন-ভজনা॥<br/>একবারে লুপ্তপ্রায় গোটা ধরাতল।<br/>যাহা কিছু আছে মাত্র নাম সে কেবল॥<br/>তাই প্রভু দয়াময় দয়ার সাগর।<br/>উপনীত ধরাধামে ধরি কলেবর॥<br/>শিক্ষা দিতে জীবগণে চিরহিতকারী।<br/>সাধন ভজন পূজা আপনে আচরি॥<br/>প্রভুর পূজার কথা অমৃত-ভারতী।<br/>কেমনে করেন শুন শ্যামার আরতি॥<br/>সুবিদিত রাসমণি তাঁর দেবালয়।<br/>উপযুক্তমত বাদ্য আরতি-সময়॥<br/>খোল-করতাল-বাদ্য বিষ্ণুর প্রাঙ্গণে।<br/>বাজে জোড়া নহবত উত্তর দক্ষিণে॥<br/>বাজে জোড়া কাঁসর দামামা-ঘড়ি বাজে।<br/>মা মা রব উচ্চে সব গায় পুরীমাঝে॥<br/>এখানে মন্দিরে প্রভুদেব ভগবান।<br/>তেজস্বী তপস্বীসম বর্ণ দীপ্তিমান॥<br/>মহাক্রমে বৃহৎ আরতি এক করে।<br/>গুরুভার ঘণ্টা প্রভু ধরিয়া অপরে॥<br/>আলো করি শ্রীমন্দির করেন আরতি।<br/>দেখ মন এবে কিবা প্রভুর মূরতি॥<br/>ভক্তগণ-মনোলোভা শোভা নিরুপম।<br/>উপমায় কিছু নাই আঁকিতে অক্ষম॥<br/>হয় ক্লান্তকলেবর যত বাদ্যকরে।<br/>বাজাইতে বহুক্ষণ হাত গেল ভরে॥<br/>শব্দ গেল স্তব্ধ সব ঘর্মে আর্দ্রকায়।<br/>প্রভুর আরতি-ঘণ্টা তবু না ফুরায়॥<br/>ঘোর ঘন ঘন শব্দে ঘণ্টা বেজে চলে।<br/>হেলে দুলে আরতি দক্ষিণকরে খেলে॥<br/>অবিরাম চলিতেছে আরতি অতুল।<br/>বাহ্য নাহি প্রভু যেন কলের পুতুল॥<br/>রক্তিম বরণ মুখমণ্ডলে বেড়ায়।<br/>উচ্চরবে মা মা রব পাগলের প্রায়॥<br/>অবশেষে জড়বৎ বাহ্য হারাইয়া।<br/>হৃদয় বাহিরে আনে যতনে ধরিয়া॥<br/>এইমত প্রায় হয় আরতির কালে।<br/>না বুঝিয়া লোকে-জনে উন্মত্ততা বলে॥<br/>দিবাভাগে বলিলাম পূজার ধরন।<br/>সাধনা রাত্রিতে হয় শুন শুন মন॥<br/>ভক্তভাবে অবতার প্রভু ভগবান।<br/>কূলহারা জীবে দিতে ধর্মের বিধান॥<br/>ভক্তভাবী ভগবান তাঁহার বারতা।<br/>আমাদের সঙ্গে তাঁর বিপরীত কথা॥<br/>এক ভগবান আর জীব অগণন।<br/>জীবভাবে জীবভাবে সদা সংমিলন॥<br/>ভক্তভাবে জীবভাবে কখন না মিলে।<br/>তাই ক্ষেপা প্রভুদেব জীবগণে বলে॥<br/>দেশে রাষ্ট্র হৈল কথা বড় পরমাদ।<br/>সবে কয় হইয়াছে গদাই উন্মাদ॥<br/>হেন পরমাদ কথা মনে হয় ডর।<br/>ইহার ভিতরে আছে বড়ই রগড়॥<br/>বিয়া করিবার সাধ বড় তাঁর মনে।<br/>উন্মাদ-প্রবাদে লোকে কন্যা দিবে কেনে॥<br/>শ্রীপ্রভুর বিবাহের সাধ অতিশয়।<br/>মানুষে যেরূপ করে সে প্রকারে নয়॥<br/>বালকস্বভাব প্রভু বালক-আচার।<br/>বয়সের সঙ্গে মাত্র বাড়িছে আকার॥<br/>বালকের ভাব খেলে বাক্যকায়মনে।<br/>স্মরণ রাখিও কথা শয়নে স্বপনে॥<br/>সরল মধুর বড় রামকৃষ্ণ-কথা।<br/>বুঝিতে নারিবে যদি ভুলহ বারতা॥</p>

</div>

<div align = "center" class = "dtop">
<a href = "02_04_002.html">Prev</a> | <a target = "_top" href = "index.html">Up</a> | <a href = "02_04_004.html">Next</a>
<br/><br/><br/>
<a href = "#Top">Go to top</a>
</div>

</body>
</html>



