<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_14_001.html">Prev</a> | <a target = "_top" href = "index.html">Up</a> | <a href = "02_14_003.html">Next</a>
</div>

<div class = "dtop">

<p align = "center">দ্বিতীয় খণ্ড - ইসলাম-সাধন</p>

<p align = "center"><u>২</u></p>

<p align = "center">জাতিতে ক্ষত্রিয় নাম শ্রীগোবিন্দ রায়।<br/>সন্নিকটে দমদমা বসতি তথায়॥<br/>পারসী আরবী ভাষা বিশেষিয়া জানা।<br/>ঈশ্বরানুরাগী ভক্ত তত্ত্বান্বেষী জনা॥<br/>নানাধর্ম-আলোচনা তত্ত্বলাভেচ্ছায়।<br/>নির্ণয় করিতে তার নিজের উপায়॥<br/>নিত্যই কোরাণগ্রন্থ-পাঠ মনোযোগে।<br/>সুফী দর্বেশের মত মিষ্টতর লাগে॥<br/>এ পথ কেবলমাত্র ভক্তি-প্রেমে ভরা।<br/>ভাবিলে ভাবুক ফুটে ভাবের ফুয়ারা॥<br/>হিন্দু-মতে পঞ্চভাবে যেন উপাসনা।<br/>ভাবের পসরা শিরে ভাব-বেচা-কেনা॥<br/>হেথাও ভাবের খেলা সেই মত ঠিক।<br/>মনোমত গোবিন্দের গোবিন্দ প্রেমিক॥<br/>তাই ইসলামীয় ধর্ম করিয়া গ্রহণ।<br/>নিভৃতে নির্জনে করে তাহার সাধন॥<br/>ঈশ্বরানুরাগী যারা তারা এক জাতি।<br/>হইলেও বিভিন্ন ধর্ম একই প্রকৃতি॥<br/>হোক না যে কোন ধর্ম জানিহ নিশ্চয়।<br/>ভক্তি-অনুরাগ-বিনে কিছু নাহি হয়॥<br/>ভক্তি অনুরাগ যেন মহা ঝঞ্ঝাবাত।<br/>বিধি-নিষেধের থেকে অনেক তফাত॥<br/>কুল-শীল-অভিমান কোথা যায় উড়ে।<br/>থাকে মাত্র এক লক্ষ্য চক্ষের উপরে॥<br/>সরলবিশ্বাস-সহ ভাবিয়া উপায়।<br/>যদ্যপি কখন কেহ ধর্মান্তরে যায়॥<br/>তাহাতে তাহার নাহি হয় কোন ক্ষতি।<br/>বরঞ্চ চরমে করে পরম উন্নতি॥<br/>দৈবের ঘটনা কিবা দক্ষিণশহরে।<br/>উপনীত শ্রীগোবিন্দ পুরীর ভিতরে॥<br/>আনন্দের সীমা নাহি দেখি রম্য স্থান।<br/>দেবালয় সাধুশালা ফুলের বাগান॥<br/>নিরজন পঞ্চবটী ভাগীরথী-কূল।<br/>একত্রিত যাবতীয় সাধনানুকূল॥<br/>ভিক্ষান্ন সহজ-সাধ্য রানীর ভাণ্ডারে।<br/>সবধর্মপন্থী পায় সমান আদরে॥<br/>গোবিন্দ করিল থানা দেখি মনোমত।<br/>আপনার কর্মে রহে নিরন্তর রত॥<br/>চুম্বকের সঙ্গে যেন সম্বন্ধ লোহার।<br/>সরল বিশ্বাসে তেন ঠাকুর আমার॥<br/>সরলতা-বিশ্বাসে প্রিয় প্রভুরায়।<br/>আপুনি হাজির নিজে গোবিন্দ যেথায়॥<br/>প্রেমিক গোবিন্দ দেখি পরম আনন্দ।<br/>আলাপনে আলোচনা ধর্মের প্রবন্ধ॥<br/>ঠাকুর করেন চিন্তা আপনার মনে।<br/>ইসলামীর পথ এক পথের বিধানে॥<br/>ভাবেশ্বরী লীলাময়ী এই পথ দিয়ে।<br/>দেন কত সাধকের বাঞ্ছা পুরাইয়ে॥<br/>মায়ের শ্রীপাদ-পদ্ম-লাভ এই পথে।<br/>কিরূপে কেমনে হয় মানস দেখিতে॥<br/>এত বলি গোবিন্দকে দীক্ষা-গুরু করি।<br/>সাধনা করেন প্রভু ধর্মবিধি ধরি॥</p>

</div>

<div align = "center" class = "dtop">
<a href = "02_14_001.html">Prev</a> | <a target = "_top" href = "index.html">Up</a> | <a href = "02_14_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>


