<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_10_004.html">Prev</a> | <a target = "_top" href = "index.html">Up</a> | <a href = "02_10_006.html">Next</a>
</div>

<div class = "dtop">

<p align = "center">দ্বিতীয় খণ্ড - হলধারীর সঙ্গে রঙ্গ ও মথুরকে শিবকালী-রূপ-প্রদর্শন</p>

<p align = "center"><u>৫</u></p>

<p align = "center">মথুরের সঙ্গে রঙ্গ শুন পরিচয়।<br/>সে আবার অন্য রূপ এ রূপের নয়॥<br/>একদিন পুরীমধ্যে হয় বিচরণ।<br/>মথুরের সঙ্গে নানা কথোপকথন॥<br/>জানি না কি ভাবে প্রভু কহিলা মথুরে।<br/>মায়ের ঐশ্বর্যতত্ত্ব কে বুঝিতে পারে॥<br/>মহৈশ্বর্যময়ী কালী অনন্ত-আধারা।<br/>অপার ঐশ্বর্য তাঁর না হয় কিনারা॥<br/>মায়ের সৃষ্টিতে দেখ ছোট বড় নাই।<br/>বড়টিও যেন বড় ছোটটিও তাই॥<br/>দেখ ঐ জবার গাছ সম্মুখে তোমার।<br/>বলিহারি কারিগরি কত কি ইহার॥<br/>ফুল পত্র কাণ্ড মূল বিচিত্র কেমন।<br/>কি কৌশল প্রত্যেকের বিভিন্ন বরণ॥<br/>শুধু মাত্র নহে ভিন্ন কেবল বরণে।<br/>প্রত্যেকের প্রভেদ-গুণে প্রত্যেকের সনে॥<br/>আরক্তবরণ জবা ফুটে গাছময়।<br/>সব লাল একটিরও সাদা বর্ণ নয়॥<br/>ইচ্ছা যদি হয় ইচ্ছাময়ী অম্বিকার।<br/>দেখিবে লালের গাছে উদ্ভব সাদার॥<br/>মথুর কহেন বাবা কথা অসম্ভব।<br/>রক্তিম-জবার গাছে সাদার উদ্ভব॥<br/>শ্রীপ্রভু উত্তরে কন এ নহে আশ্চর্য।<br/>সৃষ্টীশ্বরী যিনি যাঁর সৃষ্টি মহৈশ্বর্য॥<br/>যাহা ইচ্ছা তাই তিনি পারেন করিতে।<br/>সৃষ্টিখানি হাতে তাঁর তিনিই সৃষ্টিতে॥<br/>এখন দেশের রাজ্ঞী ভিক্টোরিয়া রানী।<br/>আইন-বিধান কত করেছেন তিনি॥<br/>চলিত আইন যাহা আছে বর্তমানে।<br/>হইলে তাঁহার ইচ্ছা রদ পরদিনে॥<br/>তার স্থানে আর অন্য করেন নূতন।<br/>যখন যা হয় ইচ্ছা তখনি তেমন॥<br/>এখানেও সেই ধারা আছে বিদ্যমান।<br/>ইচ্ছাময়ী অম্বিকার ইচ্ছাতে বিধান॥<br/>মথুর বলেন বাবা আশ্চর্য কাহিনী।<br/>প্রকৃতির এক গতি চিরকাল জানি॥<br/>বুঝিব তোমার বাক্যে সত্যতত্ত্ব আছে।<br/>সাদা জবা ফুটে যদি রক্তিমের গাছে॥<br/>চলিত প্রসঙ্গ আজি এইখানে ইতি।<br/>শ্রীপ্রভুর লীলারঙ্গ অপূর্ব ভারতী॥</p>

</div>

<div align = "center" class = "dtop">
<a href = "02_10_004.html">Prev</a> | <a target = "_top" href = "index.html">Up</a> | <a href = "02_10_006.html">Next</a>
<br/><br/><br/>
<a href = "#Top">Go to top</a>
</div>

</body>
</html>


