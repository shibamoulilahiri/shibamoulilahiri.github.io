<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_16_007.html">Prev</a> | <a target = "_top" href = "index.html">Up</a> | <a href = "02_16_009.html">Next</a>
</div>

<div class = "dtop">

<p align = "center">দ্বিতীয় খণ্ড - বিবিধ ভাব-প্রদর্শন</p>

<p align = "center"><u>৮</u></p>

<p align = "center">পণ্ডিতের মনঃসাধ মনেতে রহিল।<br/>দিনে দিনে অসুস্থতা বাড়িতে লাগিল॥<br/>বিদায় লইয়া তবে অভয় চরণে।<br/>রক্ষা করিলেন দেহ গিয়া কাশীধামে॥<br/>এ সময় কত লোক আসে দলে দলে।<br/>খেয়ে দুটি পাকা ফল পুনঃ যায় চলে॥<br/>একবার প্রভুদেবে যে করে দর্শন।<br/>কতই না কত গেঠে পায় রত্নধন॥<br/>এখন নানান ভাবে প্রভু গুণমণি।<br/>বিশেষিয়া শুন মন অপূর্ব কাহিনী॥<br/>কভু দিয়া করতালি হরি-গুণগান।<br/>কখন হুঙ্কার করি শ্যামায় আহ্বান॥<br/>আবেশে প্রবেশ কভু শ্যামার মন্দিরে।<br/>গান নানা ভাবে গীত সুমধুর স্বরে॥<br/>গাইতে গাইতে প্রভু এতই উন্মত্ত।<br/>নূপুর বাঁধিয়া পায় করিতেন নৃত্য॥<br/>কখন রমণীবেশে সখীর মতন।<br/>শ্রীঅঙ্গে শ্যামার হয় চামর-ব্যজন॥<br/>নবনী-মন্থন কভু লইয়া মন্থনী।<br/>শ্যামার বদনে দেন সদ্যোজাত ননী॥<br/>কভু নানা রঙ্গ ঢঙ্গ বালকের প্রায়।<br/>শ্রীবদনে হাসিরাশি গালি দিয়া মায়॥<br/>কখন বা বাজে গাল শিব-সন্নিধানে।<br/>ববম্ ববম্ বোল মুখে ঘনে ঘনে॥<br/>কখন বা সমাধিস্থ যেন যোগেশ্বর।<br/>গভীর প্রশান্ত কান্তিযুক্ত কলেবর॥<br/>যেন দিয়া আত্মসুখ দেহ মন প্রাণ।<br/>করিছেন জীবহিত বিশ্বহিত-ধ্যান॥<br/>শিবময় দয়াময় মঙ্গলনিধানে।<br/>যে দেখে তখন তার এই হয় মনে॥<br/>বিষ্ণুর মন্দিরে কভু ল'য়ে রাধা-শ্যাম।<br/>নানাবিধ ভাবে হয় নানাবিধ গান॥<br/>শ্যামের শ্রীঅঙ্গে শোভে যত অলঙ্কার।<br/>কাড়িয়া পরায়ে দেন শ্রীঅঙ্গে রাধার॥<br/>কভু ল'য়ে পীতবাস মোহন বাঁশরী।<br/>নানা রঙ্গে রসভাষ হয় ছড়াছড়ি॥<br/>কখন হইত তাঁর অপরূপ খেলা।<br/>পিতল-গঠিত মূর্তি ল'য়ে রামলালা॥<br/>রঘুবীর শ্রীপ্রভুর জীবন-জীবন।<br/>স্বরগ্রামে রামনাম কখন কখন॥<br/>কি মধুর রামনাম শ্রীবদনে তাঁর।<br/>তুলনায় কিছু নহে ভ্রমর-ঝঙ্কার॥<br/>ভাগ্যবলে বারেক যে শুনিয়াছে কানে।<br/>হৃদিতন্ত্রী বাঁধা তার আছে রামনামে॥<br/>কি প্রকার বাঁধা তন্ত্রী বলা বড় দায়।<br/>স্মরণে দেহের শিরা রামনাম গায়॥<br/>জলে স্থলে জড় কি চেতন আছে যত।<br/>মনে হয় রামনাম গায় অবিরত॥<br/>দশদিকে রামনাম সতত কেবল।<br/>শ্রীবদনে রামনাম শুনার এ ফল॥<br/>কভু বৈদান্তিক-সনে বেদান্ত-বিচার।<br/>কখন বা সমাধিস্থ জড়ের আকার॥<br/>যতেক ইন্দ্রিয় কাজে দিয়েছে জবাব।<br/>সকলের মূল নাড়ী তাহারও অভাব॥<br/>কিন্তু ফুল্ল মুখপদ্ম অতি সুশোভন।<br/>খেলে তায় শারদীয় চাঁদের কিরণ॥<br/>কভু বৈষ্ণবের সঙ্গে কৃষ্ণ-গুণ-গান।<br/>কখন ভাঙিয়া কন গীতাদি পুরাণ॥<br/>গুণত্রয়-ভেদে ভক্তি-ভাবের পার্থক্য।<br/>কি ভাবে কাহার গতি কি হেতু অনৈক্য॥<br/>ভক্তি-পথে পঞ্চভাব লক্ষণ তাহার।<br/>সাধক ভজক অনুরাগী কি প্রকার॥<br/>কখন বা হয় নৃত্য গৌরহরি বলি।<br/>তালে তালে দুই করে দিয়া করতালি॥<br/>কভু পঞ্চনামী নবরসিক বাউল।<br/>সম্প্রদায়িগণ-সনে কথা হুলস্থুল॥<br/>আলেক্ সহজ রূপ-সাগরসম্বন্ধে।<br/>গাইতেন কত গীত মাতিয়া আনন্দে॥<br/>কভু উক্তি-উপদেশ স্রোত বহি চলে।<br/>মত্তপ্রায় শ্রোতা তালে ভেসে ভেসে খেলে॥<br/>সামান্য উপমা-সহ কথা নহে বড়।<br/>তাই দিয়া ভাঙিতেন তত্ত্বকথা গূঢ়॥<br/>মুখবিগলিত বাক্যে মহিমা অপার।<br/>সুমূর্খ শুনিলে বুঝে গুহ্য সমাচার॥<br/>আগুন বারুদ বায়ু তিন সহকারে।<br/>নরম সীসার গোলা কামানের দ্বারে॥<br/>বাহিরায় হেন বেগে হেন শক্তি গায়।<br/>পলকে পাষাণ গিরি ইঙ্গিতে ফাটায়॥<br/>তেমতি শ্রীবাক্যে এত শক্তির উদয়।<br/>অনায়াসে ভেদ করে পাষণ্ড-হৃদয়॥<br/>উজ্জ্বলতা-গুণ বাক্যে এতই তাঁহার।<br/>তখনি উজ্জ্বল হৃদি যে ছিল আঁধার॥<br/>তমসন্দ দূরীভূত আলো করে হৃদি।<br/>অপার আনন্দ ভুঞ্জে শ্রোতা নিরবধি॥<br/>কভু প্রভু ব্রহ্ম-জ্ঞানে হইয়া প্রমত্ত।<br/>যাবৎ বস্তুর আগে শ্রদ্ধায় প্ৰণত॥<br/>ভাল মন্দ ভক্তাভক্ত সকলে প্রণাম।<br/>বলিতেন চোর সাধু উভয়েই রাম॥<br/>পূর্ণভাবে ব্রহ্মজ্ঞান ঘটে বলবৎ।<br/>দেখেন জগতে তিনি তাঁহার জগৎ॥</p>

</div>

<div align = "center" class = "dtop">
<a href = "02_16_007.html">Prev</a> | <a target = "_top" href = "index.html">Up</a> | <a href = "02_16_009.html">Next</a>
<br/><br/><br/>
<a href = "#Top">Go to top</a>
</div>

</body>
</html>


