<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_14_002.html">Prev</a> | <a target = "_top" href = "index.html">Up</a> | <a href = "02_14_004.html">Next</a>
</div>

<div class = "dtop">

<p align = "center">দ্বিতীয় খণ্ড - ইসলাম-সাধন</p>

<p align = "center"><u>৩</u></p>

<p align = "center">একমাত্র আল্লা-মন্ত্র অহোরাত্র জপে।<br/>গমন না হয় মার মন্দির-তরফে॥<br/>দেব কি দেবীর নাম ফুটে না বদনে।<br/>বাহিরে বাহিরে বসি এখানে সেখানে॥<br/>পরিধান-ধুতি নাই কাছা আঁটা তায়।<br/>হাবভাব কথাবার্তা যবনের প্রায়॥<br/>যবন-রন্ধন-ঘ্রাণ আস্বাদনে সাধ।<br/>মথুর দেখিল একি হৈল পরমাদ॥<br/>নানামতে প্রভুরে বুঝান সংগোপনে।<br/>যবনের রান্না বাবা খাইবে কেমনে॥<br/>শ্রীপ্রভু বলেন খানা রাঁধিবে যখন।<br/>সানকি বদনা ল'য়ে করিব ভক্ষণ॥<br/>পিয়াজ-রসুন-গন্ধ ছাড়িবে খানায়।<br/>পাইলে এমন গন্ধ তৃপ্তি হবে তায়॥<br/>পুনশ্চয় প্রভুদেবে বুঝাইয়া কন।<br/>ব্রাহ্মণে যদ্যপি করে সেরূপ রন্ধন॥<br/>তাহাতে না হবে কোন ক্ষতি আপনার।<br/>ভাল বলি প্রভুদেব করিলা স্বীকার॥<br/>তখনি আনায় এক পাচক ব্রাহ্মণ।<br/>যাবনিক সূপকর্মে বিজ্ঞ বিলক্ষণ॥<br/>তফাতে দেখেন রান্না প্রভু ভগবান।<br/>হিন্দুমতে পাচকের ধুতি পরিধান॥<br/>মথুরে ডাকায়ে প্রভু কন অন্তরালে।<br/>ব্রাহ্মণে বলহ যেন রাঁধে কাছা খুলে॥<br/>প্রভুর সাধনা শিক্ষা বুঝা কেন ভার।<br/>বিশেষিয়া বলিবারে কি শক্তি আমার॥<br/>যত বার অবতার ভিন্ন ভিন্ন যুগে।<br/>হইলেন ভগবান এবারের আগে॥<br/>প্রতি বারে ভাব কর্ম একৈক রকম।<br/>রামকৃষ্ণ-অবতারে সব বৈলক্ষণ॥<br/>যাবতীয় জাগতিক বর্ণের মেলানি।<br/>একা দিনকর-কর সকলের খনি॥<br/>যে বরণ দিনেশ-কিরণে নাহি মিলে।<br/>যে বরণ নামে সত্তা নাই কোন কালে॥<br/>সেইমত বুঝ প্রভুদেব-অবতার।<br/>অদ্যাবধি যত রূপ সবার আধার॥<br/>সব বর্ণ সব রূপ সমভাবে বহে।<br/>একরূপে বহুরূপী শ্রীপ্রভুর দেহে॥<br/>যেবা হিন্দু-শিরোমণি ধর্ম যার প্রাণ।<br/>সে দেখে প্রভুরে তার হরি ভগবান॥<br/>কেহ বা পুরুষ দেখে কেহ বা প্রকৃতি।<br/>বিভিন্ন বিভিন্ন ভাবে বিভিন্ন মূরতি॥<br/>ধর্মান্তরে মুসলমান দেখে আলাহিদা।<br/>মহান্ পুরুষ তার ত্রাতা পাতা খোদা॥<br/>ভিন্নধর্ম-অবলম্বী খ্রীষ্টান যবন।<br/>দয়াময় সেই যীশু করে দরশন॥<br/>পশ্চাৎ পাইবে পূর্ণ পরিচয় তার।<br/>একাধারে প্রভু সর্ব রূপের আধার॥</p>

</div>

<div align = "center" class = "dtop">
<a href = "02_14_002.html">Prev</a> | <a target = "_top" href = "index.html">Up</a> | <a href = "02_14_004.html">Next</a>
<br/><br/><br/>
<a href = "#Top">Go to top</a>
</div>

</body>
</html>


