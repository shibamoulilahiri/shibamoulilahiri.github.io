<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_10_000.html">Prev</a> | <a target = "_top" href = "index.html">Up</a> | <a href = "01_10_002.html">Next</a>
</div>

<div class = "dtop">

<p align = "center">প্রথম খণ্ড - বিশালাক্ষীর আবেশ</p>

<p align = "center"><u>১</u></p>

<p align = "center">বাল্যকালে বাল্য-খেলা কত শ্রীপ্রভুর।<br/>গাইলে শুনিলে হৃদে আনন্দ প্রচুর॥<br/>অতি সুমধুর কথা শুন শুন মন।<br/>কামারপুকুরে প্রভু খেলিলা কেমন॥<br/>অচিন্ত্য অব্যক্ত পূর্ণ ব্রহ্ম সনাতন।<br/>বেদ-বিধি তন্ত্র-মন্ত্র আগম-নিগম॥<br/>তপ-জপ যাগ-যজ্ঞ ক্রিয়াদির পার।<br/>মন-বুদ্ধি-ইন্দ্রিয় অতীত সমাচার॥<br/>সর্বশক্তিমান বিভু অখিলের পতি।<br/>কটাক্ষে প্রলয় হয় কটাক্ষেতে স্থিতি॥<br/>অনন্ত ব্রহ্মাণ্ড হয় কটাক্ষে পালন।<br/>অনাদি অনন্ত পরা দুঃসাধ্য সাধন॥<br/>এদিকে পতিত-বন্ধু কৃপার সাগর।<br/>অবতীর্ণ ধরাতলে ধরি কলেবর॥<br/>মানুষের মত ঠিক আকৃতি গঠন।<br/>শারীরিক ক্রিয়া-ধর্ম নরের মতন॥<br/>সঙ্গে নর খেলাপর তাহাদের সনে।<br/>সত্যই মানুষ যেন সাধ্য কার চিনে॥<br/>কি বড় মধুর কথা আছে এর পর।<br/>আকারে সচ্চিদানন্দ প্রভু সর্বেশ্বর॥<br/>নরনারী যতসব গ্রামেতে বসতি।<br/>সঙ্গে খেলিবারে বড় সবার পিরীতি॥<br/>আদরে খাওয়ায় তাঁয় ল'য়ে সংগোপনে।<br/>দেখা পেলে ধরে দেয় হাতে লাড়ু কিনে॥<br/>গাঁথিয়া ফুলের মালা দেয় পরাইয়ে।<br/>মত্তচিত গ্রামে যত বিশেষতঃ মেয়ে॥<br/>গদাই সবার বড় আদরের ধন।<br/>যা ইচ্ছা করেন কেহ না করে বারণ॥<br/>বরঞ্চ আনন্দে ভরি হেরিত নয়নে।<br/>যখন যা খেলা হয় যাহার ভবনে॥<br/>আগাগোড়া শ্রীপ্রভুর দেখি এই রীতি।<br/>যার সঙ্গে কথা বলে সেই পায় প্রীতি॥<br/>মনোমোহনীয়া কথা নানা রসে ভরা।<br/>শ্রীবদনে গুপ্ত যেন সুধার ফোয়ারা॥<br/>মোহন মূরতি কিংবা কার্য কোন তাঁর।<br/>কার সাধ্য ভুলে যদি দেখে একবার॥<br/>দেখ যেন শ্রীপ্রভুর ভূমিষ্ঠ অবধি।<br/>ঈশ্বর-প্রসঙ্গে হয় মহান সমাধি॥<br/>দর্শন-শ্রবণে হৃদি ভরে যেত ভাবে।<br/>ভাবময় মন ভাব-সিন্ধুনীরে ডুবে॥<br/>অচৈতন্য বাহ্যশূন্য আঙ্গিক বিকার।<br/>কভু আস্যে হাস্য কভু চক্ষে জলধার॥<br/>এহেন অবস্থা দেখে প্রথমে প্রথমে।<br/>ভূতে ধরে গদাধরে বুঝে লোকজনে॥<br/>অনেকের নাহি আর পূর্ব বোধ এবে।<br/>তারা জানে যান তিনি মহাভাবে ডুবে॥<br/>মহাভাবে নিমগন এই তার মানে।<br/>যখন যে দেব কিংবা দেবীমূর্তি মনে॥<br/>আসিয়া উদয় হয় হৃদয়-মাঝারে।<br/>সেই দেব-দেবীভাব তাঁর তায় স্ফুরে॥<br/>উপমায় কহি শুন দুই বিবরণ।<br/>প্রভু গদাইর লীলা অপূর্ব কথন॥</p>

</div>

<div align = "center" class = "dtop">
<a href = "01_10_000.html">Prev</a> | <a target = "_top" href = "index.html">Up</a> | <a href = "01_10_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



