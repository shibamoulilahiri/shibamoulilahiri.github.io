<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_08_014.html">Prev</a> | <a target = "_top" href = "index.html">Up</a> | <a href = "02_08_016.html">Next</a>
</div>

<div class = "dtop">

<p align = "center">দ্বিতীয় খণ্ড - তান্ত্রিক-সাধনা</p>

<p align = "center"><u>১৫</u></p>

<p align = "center">বিভীষিকা তন্ত্রব্রত শুনে ভয় পায়।<br/>চিতাধূম-পানে কভু মত্ত প্রভুরায়॥<br/>ছুটিতেন চারিদিকে ধূমের লাগিয়ে।<br/>চিতাধূম লক্ষ্য করি মুখব্যাদানিয়ে॥<br/>কখন ত্রিশূল হস্তে করিয়া ধারণ।<br/>গঙ্গার কূলেতে হয় গম্ভীরে চলন॥<br/>কখন কোমরে নারে ধরিতে বসন।<br/>চাদর থাকিত মাত্র গাত্র-আবরণ॥<br/>বাহ্যহীন হইলে চাদর যায় প'ড়ে।<br/>ব্রাহ্মণী যতনে দেয় শ্রীঅঙ্গেতে বেড়ে॥<br/>অপর উদ্দেশ্য নহে গাত্র-আবরণ।<br/>শ্রীঅঙ্গে বাহির হয় চাঁদের কিরণ॥<br/>পাছে কেহ লোকে দেখে এই অনুমানি।<br/>চাদরে ঢাকিয়া অঙ্গ রাখেন ব্রাহ্মণী॥<br/>সুন্দর অঙ্গের জ্যোতি চাদরে কি চাপে।<br/>শিখারূপে নির্গমন প্রতি লোমকূপে॥<br/>কখন কখন হয় জ্যোতির্ময় কায়া।<br/>দাঁড়াইলে রোদে নাহি পড়ে দেহছায়া॥<br/>দেখিয়া জ্যোতির রাশি প্রভুদেব কন।<br/>প্রবেশহ দেহমধ্যে যতেক কিরণ॥<br/>প্রবেশ অন্তরে মাগো বাহ্যে ভয় বাসি।<br/>তবে না বিলয় দেহে কিরণের রাশি॥<br/>ব্রাহ্মণী মায়ের চেয়ে সহায় সাধনে।<br/>সযতনে সচকিত রহে রেতে দিনে॥<br/>অনুভূতি দর্শনাদি কতই যে হয়।<br/>সুমূর্খের সাধ্য কিবা দিবে পরিচয়॥<br/>ছোট বড় কালীমূর্তি নাহি গণনায়।<br/>আগোটা ব্রহ্মাণ্ডমধ্যে স্থান না কুলায়॥<br/>দ্বিভুজা হইতে দশভুজার মূরতি।<br/>রূপোজ্জ্বলে পরাজিত চন্দ্রিমার ভাতি॥<br/>ধরনে গমনে শোভা সৌন্দর্য অশেষ।<br/>কত মত কয় কথা দেয় উপদেশ॥<br/>ষোড়শী ত্রিপুরামূর্তি কান্তি মনোহরা।<br/>তুলনায় সৌদামিনী মলিনা আঁধারা॥<br/>ভৈরবাদি দেবযোনি বিবিধপ্রকার।<br/>বিভিন্ন স্বভাবযুক্ত বিভিন্ন আকার॥<br/>ত্রিকোণ-আকারা জ্যোতির্ময়ী ব্রহ্মযোনি।<br/>জগৎকারণ শক্তি সৃষ্টির জননী॥<br/>অনির্বচনীয়া তিনি প্রসূতি প্রকাণ্ড।<br/>পলে পলে প্রসবিছে অসংখ্য ব্রহ্মাণ্ড॥<br/>অনাহত ধ্বনি অতি শ্রুতি-মুগ্ধকর।<br/>ব্রহ্মাণ্ডের যাবতীয় একত্রিত স্বর॥<br/>কুলাগারে জগদম্বা নিজে অধিষ্ঠান।<br/>অণিমাদি অষ্টসিদ্ধি অশিব-নিদান॥<br/>কুণ্ডলীর জাগরণ মূলাধার হোতে।<br/>ঊর্ধ্বগতি পদ্মে পদ্মে সুষুম্নার পথে॥</p>

</div>

<div align = "center" class = "dtop">
<a href = "02_08_014.html">Prev</a> | <a target = "_top" href = "index.html">Up</a> | <a href = "02_08_016.html">Next</a>
<br/><br/><br/>
<a href = "#Top">Go to top</a>
</div>

</body>
</html>


