<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_03_001.html">Prev</a> | <a target = "_top" href = "index.html">Up</a> | <a href = "02_03_003.html">Next</a>
</div>

<div class = "dtop">

<p align = "center">দ্বিতীয় খণ্ড - পুরী-প্রতিষ্ঠা</p>

<p align = "center"><u>২</u></p>

<p align = "center">অষ্টনায়িকার মধ্যে রানী একজন।<br/>প্রভু-অবতারে এবে ধরায় জনম॥<br/>শ্যামাপদে অতি মন তাঁয় রতি-মতি।<br/>শ্যামা নামে মত্তপ্রায় এতই পিরীতি॥<br/>শ্যামা-নাম সদা জপ, রূপ ধ্যান করে।<br/>বিষয়েতে হাত, শ্যামা মনের ভিতরে॥<br/>ঠিক আত্মবৎ সেবা হইবে শ্যামার।<br/>প্রবল বাসনা হৃদে রানীর সঞ্চার॥<br/>গুপ্ত কথা ব্যক্ত করি কহে সর্বজনে।<br/>আনিবারে শাস্ত্রবিৎ পণ্ডিত-ব্রাহ্মণে॥<br/>শাস্ত্রের বিধানে মত বলবৎ কিবা।<br/>কেমনে হইতে পারে অন্ন-ভোগ-সেবা॥<br/>পণ্ডিতবর্গের হইল বিধান বিহিত।<br/>শূদ্রের ঠাকুরে নাহি অন্নভোগ রীত॥<br/>বিধানে বিষণ্ণ রানী বুক ফেটে যায়।<br/>মায়ে অন্ন দিব কেন বিধি নাহি তায়॥<br/>বিধিতে ভক্তিতে কত প্রভেদ দেখ না।<br/>বিধি-শাস্ত্রে বিধিমাত্র বিধি-বিড়ম্বনা॥<br/>কৈবর্তকুলজা রানী ছোট জাতি কয়।<br/>বিধিবৎ ভট্টাচার্য ব্রাহ্মণনিচয়॥<br/>এ দুয়ে প্রভেদ কত বচনে না সরে।<br/>থাক বিধিবিৎবর্গ বিধি ল'য়ে ঘরে॥<br/>রানী না হইল বড় ভক্তি ঘটে যার।<br/>বলিহারি বিধি-দড়ি লোক দেশাচার॥<br/>ভক্তিবলে ভকতের বেডউল চাল।<br/>মহাব্যাধি বেদবিধি না পায় নাগাল॥<br/>হইলে অভক্ত দ্বিজ কি কহিব তাঁকে।<br/>নীচ জাতি উচ্চে স্থিতি ভক্তি যদি থাকে॥<br/>ভক্তির উচ্ছ্বাসে দেখ কি করম তাঁর।<br/>ধনরত্নে পরিপূর্ণ রানীর আগার॥<br/>অতুল সম্পত্তি উচ্চ ত্রিতল আলয়।<br/>মনোহরা দ্রব্যে ভরা বলিবার নয়॥<br/>কিছুই না লাগে ভাল ক্ষিপ্তপ্রায় বুলে।<br/>শাস্ত্রের বিধান-বাণ এত হৃদি জ্বলে॥<br/>সদুপায়-হেতু রানী ভৃত্যে আজ্ঞা করে।<br/>দেখহ যতেক টোল শহর-ভিতরে॥<br/>স্থানান্তরে আছে যত অধ্যাপকজন।<br/>ভাষ-পত্রে সমাচার করহ প্রেরণ॥<br/>যথা আজ্ঞা ভৃত্যগণ অগণন ছুটে।<br/>আনিতে বিধান গেল কিছু দিন কেটে॥<br/>মনোমত বিধি কেহ দিতে নাহি পারে।<br/>অবশেষে আসে রামকুমার-গোচরে॥<br/>বড়ই শ্যামার ভক্ত শ্রীরামকুমার।<br/>বিধি-শাস্ত্র ভক্তি-শাস্ত্র বহু জানা তাঁর॥<br/>শ্যামা সানুকূল অতি শ্রীরামকুমারে।<br/>দেন দরশন তায় ডাকিলে তাঁহারে॥<br/>শাস্ত্রজ্ঞ যেমন তিনি তেন ভক্তিমন্ত।<br/>শ্যামা জিবে লিখে দেন জ্যোতিষের মন্ত্র॥<br/>সেই হেতু সিদ্ধবাক্ শ্রীরামকুমার।<br/>যে কোন কারণে বাক্য নহে টলিবার॥<br/>বিধান দিলেন তিনি বিধি-শাস্ত্র দেখি।<br/>দিলে পরে পুরীখানি দানপত্র লিখি॥<br/>কোন সৎবংশোদ্ভব ব্রাহ্মণের নামে।<br/>অন্নভোগ রীতি তবে শাস্ত্রের বিধানে॥<br/>শুনি বিধি-অন্বেষক আনন্দবিধান।<br/>রানীর নিকটে শীঘ্র করিল পয়ান॥<br/>আপনার মন্ত্রদাতা গুরুদেবে ডাকি।<br/>দিলা রানী তাঁর নামে দানপত্র লিখি॥</p>

</div>

<div align = "center" class = "dtop">
<a href = "02_03_001.html">Prev</a> | <a target = "_top" href = "index.html">Up</a> | <a href = "02_03_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>



