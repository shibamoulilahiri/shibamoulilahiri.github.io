<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_14_003.html">Prev</a> | <a target = "_top" href = "index.html">Up</a> | <a href = "02_14_005.html">Next</a>
</div>

<div class = "dtop">

<p align = "center">দ্বিতীয় খণ্ড - ইসলাম-সাধন</p>

<p align = "center"><u>৪</u></p>

<p align = "center">হেথায় হৃদয় আর ভক্ত শ্রীমথুর।<br/>বলে এবা কিবা ভাব হইল প্রভুর॥<br/>শ্যামা যাঁর ধিয়ান গিয়ান মন প্রাণ।<br/>দিনান্তেও একবার না করেন নাম॥<br/>যাবনিক হাবভাব প্রবল অন্তরে।<br/>কি বিষম পরমাদ হৃদয় বিদরে॥<br/>নিবারণোপায় বুঝি ভাগিনা হৃদয়।<br/>তীব্র তিরস্কার-সহ প্রভুদেবে কয়॥<br/>হেঁগা মামা একি তব দেখি আচরণ।<br/>যবন-আচার কেন হইয়া ব্রাহ্মণ॥<br/>শুদ্ধাচারী নিষ্ঠাবান ব্রাহ্মণের ছেলে।<br/>কিবা কবে লোকজন এরূপ দেখিলে॥<br/>কাছা খুলে ধুতি পরা কহিবারে লাজ।<br/>পৈতা দিলে ফেলে চাহ করিতে নমাজ॥<br/>ভীতচিত প্রভুদেব উত্তরিলা তায়।<br/>দেখ হৃদু কেবা যেন করায় আমায়॥<br/>নানা বুঝাইয়া হৃদু শান্ত করি তাঁরে।<br/>শ্যামাসেবা-হেতু যায় শ্যামার মন্দিরে॥<br/>স্বভাবে যেমন প্রভু হৈল তেমন।<br/>মসজিদে নমাজ করিতে বড় মন॥<br/>প্রভুর বাসনা যেন সিন্ধুর জুয়ার।<br/>চোটে ছুটে নহে কোন বাধা মানিবার॥<br/>সৃষ্টিগ্রাসী বেগ কে দাঁড়ায় ছামুখানে।<br/>চলিলেন সন্নিকটে মসজিদ যেখানে॥<br/>এখানে ভাগিনা হৃদু খুঁজে চারিধারে।<br/>না পাইয়া প্রভুদেবে আপন মন্দিরে॥<br/>দ্রুতগতি ধাইলেন করিয়া সন্ধান।<br/>দেখিল নেমাজ করে প্রভু ভগবান॥<br/>জানি না সে কোন্ ভক্ত মসজিদ যাহার।<br/>যেখানে নেমাজ কৈলা প্রভু অবতার॥<br/>গরহিত কাজে রত বালক যেমন।<br/>অকস্মাৎ উপস্থিত যদি গুরুজন॥<br/>দরশন করি সশঙ্কিত চিত হয়।<br/>হৃদয়ে দেখিয়া তেন প্রভুর হৃদয়॥<br/>হৃদয় তাঁহারে কিছু কহিবার আগে।<br/>সভয়ে বিনয়মাখা শ্রীবদনভাগে॥<br/>রসনা জড়িত যেন নাহি সরে ভাষ।<br/>দূরে থেকে হৃদয়েরে করেন সম্ভাষ॥<br/>নাহি দোষ মম, দেখ হৃদু বলি তোরে।<br/>কে যেন করিয়া জোর আনিল আমারে॥<br/>ভাষায় করুণ রস এতই প্রবল।<br/>কুলিশ শুনিলে হয় সহজেই জল॥<br/>এতো ভক্তহৃদয়, ভাগিনা পুনঃ তায়।<br/>হাতে ধ'রে সমাদরে মন্দিরে ফিরায়॥</p>

</div>

<div align = "center" class = "dtop">
<a href = "02_14_003.html">Prev</a> | <a target = "_top" href = "index.html">Up</a> | <a href = "02_14_005.html">Next</a>
<br/><br/><br/>
<a href = "#Top">Go to top</a>
</div>

</body>
</html>


