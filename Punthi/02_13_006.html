<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_13_005.html">Prev</a> | <a target = "_top" href = "index.html">Up</a> | <a href = "02_13_007.html">Next</a>
</div>

<div class = "dtop">

<p align = "center">দ্বিতীয় খণ্ড - মধুরভাবে সাধনা</p>

<p align = "center"><u>৬</u></p>

<p align = "center">মধুরের এক রাই স্বত্বাধিকারিণী।<br/>মহাভাবময়ী মহাভাব-স্বরূপিণী॥<br/>যেই ভাব সেই কৃষ্ণ দুয়ে নহে আন।<br/>একে দুই দুয়ে হয় একের সমান॥<br/>ভাবশক্তি যেই বস্তু রাধা তাঁরে বলে।<br/>শক্তির করুণা বিনা কৃষ্ণ নাহি মিলে॥<br/>প্রভুদেব সেই হেতু জগৎ-শিক্ষায়।<br/>সকলের অগ্রে ভজিলেন শ্যামা মায়॥<br/>এখানে মধুরে সেই শক্তির সাধনা।<br/>এক চিন্তা কিসে হয় রাধার করুণা॥<br/>কোথা রাই কিসে পাই শ্যাম-সোহাগিনী।<br/>মহাভাবময়ী মহাভাব-স্বরূপিণী॥<br/>দিয়া দেখা কেনাদাসী কর অভাগীরে।<br/>কিঙ্করী করুণাভিক্ষা মাগে সকাতরে॥<br/>আবেগের বেগেতে করুণ নিবেদন।<br/>কখন রাধার ধ্যানে গভীর মগন॥<br/>পরে হৈল দরশন পূরিল কামনা।<br/>কামগন্ধহীনা রাই কনকবরণা॥<br/>পূতোজ্জ্বলা রাধারূপ নহে বর্ণিবার।<br/>দেখিতে দেখিতে অঙ্গে মিশিল তাঁহার॥<br/>নিজাঙ্গে শ্রীমতী রাই করিলে প্রবেশ।<br/>শ্রীঅঙ্গেতে সমুদিত রাধার আবেশ॥<br/>রাধাতে প্রভুতে আর ভিন্নভেদ নাই।<br/>রাধাভাব-সাগরেতে নিমগ্ন গোসাঞি॥<br/>সেই হাব সেই ভাব সেই চেষ্টাবলী।<br/>রাগে প্রেমে ঠিক সেই শ্রীকৃষ্ণ-পাগলী॥<br/>বিরহবিধুর ভাব শ্রীঅঙ্গে পূর্ণিত।<br/>দৈহিক ক্রিয়ায় ঘোষে লক্ষণ বিহিত॥<br/>প্রকৃতির ভাবে প্রভু এতই তন্ময়।<br/>মাসে মাসে তিন দিন রজোদ্গম হয়॥<br/>পুং-ইন্দ্রিয়ের উচ্চে দ্ব্যঙ্গুলি-প্রমাণ।<br/>লোমকূপদ্বারে রক্তনির্গমের স্থান॥<br/>বস্ত্রদুষ্টনিবারণে ভাবিয়া উপায়।<br/>হৃদয় দিবসত্রয় কৌপীন পরায়॥<br/>আশ্চর্য শ্রীপ্রভু যেন আশ্চর্যচরিত।<br/>সখেদে কখন হয় বিরহের গীত॥<br/>প্রিয়তমা অনুচরীরূপে সম্বোধিয়ে।<br/>শিরে লগ্ন করদ্বয় কান্দিয়ে কান্দিয়ে॥<br/>শ্যামের লাগাল যদি না পাইনু সই।<br/>বল তবে কিবা সুখে ঘরে আর রই॥<br/>শ্যাম যে আমার সই নয়নের তারা।<br/>তিল-আধ না দেখিলে হই দিশেহারা॥<br/>যদ্যপি হইত শ্যাম মস্তকের চুল।<br/>বাঁধিতাম বেণী দিয়া বকুলের ফুল॥<br/>সদা দরশন-সাধে বিকল পরানী।<br/>ইতি উতি চাই যেন বনের হরিণী॥<br/>এরূপে গাইতে গীত যায় বাহ্যজ্ঞান।<br/>তন্ময় হইয়া ঘটে গভীর ধিয়ান॥<br/>দেহের সঙ্কটাবস্থা পূর্বের সাধনে।<br/>গিয়াছিল পুনরায় হয় বর্তমানে॥<br/>কৃষ্ণ-দরশনাবেগ বাতিক পবন।<br/>ধরিয়া প্রবল গতি অতীব ভীষণ॥<br/>উঠিল প্রভুর হৃদি-আকাশের মাঝে।<br/>আঁধারিয়া দশ দিশি আপনার তেজে॥<br/>উলটপালট খায় দেহ-তরুবর।<br/>প্রভুর নাহিক আর দেহের খবর॥</p>

</div>

<div align = "center" class = "dtop">
<a href = "02_13_005.html">Prev</a> | <a target = "_top" href = "index.html">Up</a> | <a href = "02_13_007.html">Next</a>
<br/><br/><br/>
<a href = "#Top">Go to top</a>
</div>

</body>
</html>


