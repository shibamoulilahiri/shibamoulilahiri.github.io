<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_013.html">Prev</a> | <a target = "_top" href = "index.html">Up</a> | <a href = "02_07_015.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>১৪</u></p>

<p align = "center">রানীর গুণের কথা না যায় বাখানি।<br/>মথুরে কহিল তাঁয় ডাকাইয়া আনি॥<br/>উপায়বিহীন দেখি কি করিবে কাজ।<br/>চিকিৎসায় উপশম না হন ভট্চায॥<br/>পরস্পর নানা কথা যুক্তি স্থির করি।<br/>ভাগিনা হৃদয়ে কৈল শ্যামার পূজারী॥<br/>প্রভুর বেতন মুসহারা সম গণি।<br/>বন্ধনী করিয়া দিল ভক্তিমতী রানী॥<br/>প্রভুদেবে রাখিলেন পরম যতনে।<br/>সুন্দর বন্ধনী করি সেবার কারণে॥<br/>রাধাশ্যাম আর যেন কালীঠাকুরানী।<br/>তুল্যরূপে সেবি রাখে ভক্তিমতী রানী॥<br/>প্রভুর কারণ দ্রব্য যখন যা লাগে।<br/>যোগায় অমনি রানী সকলের আগে॥<br/>আজ থেকে নিত্যকর্ম শ্যামা-পূজা গেল।<br/>কিন্তু শ্যামা-অনুরাগ চৌগুণ বাড়িল॥<br/>বরষায় রক্তপদ্ম যেন সরোবরে।<br/>সেই মত রাঙা আঁখি ভাসে আঁখিনীরে॥<br/>এতই ঝরিত বারি আঁখি-সরসিজে।<br/>ধারায় ধরায় পড়ি মাটি যেত ভিজে॥<br/>কত যে কান্দিলা প্রভু ধরি কলেবর।<br/>ধরিতে পারিলে বারি হইত সাগর॥<br/>শিশুর রগড় যেন মা'র অদর্শনে।<br/>ধূলায় কাদায় লুটে ব্যাকুল পরাণে॥<br/>মাতা বিনা অন্যে আর কিসেও না ভুলে।<br/>সেইমত প্রভুদেব সুরধুনীকূলে॥<br/>পদ্মদল হেরে হারে সুকোমল কায়।<br/>দেখা দে মা কোথা বলি লুটালুটি যায়॥<br/>গোটা দিন গত যবে সূর্য বসে পাটে।<br/>জিহ্বা ধরি টানিতেন বিরহের চোটে॥<br/>বলিতেন এল সূর্য পুনঃ ঘর গেল।<br/>আমি যেন তাই শ্যামা আমার কি হ'ল॥<br/>অসহ্য যাতনাপ্রদ শির-রোগ যার।<br/>না জানে নিদানে কিবা আছে প্রতিকার॥<br/>মস্তক লইয়া ব্যতিব্যস্ত অনুক্ষণ।<br/>যন্ত্রণা-জ্বালায় করে জলে নিমগন॥<br/>বিরহ-সন্তাপে সেইমত প্রভুরায়।<br/>মগ্ন করিতেন মাথা গঙ্গার কাদায়॥<br/>আর্তনাদে হিয়া-ভেদ পশে যার কানে।<br/>সে বুঝে সেরূপ তাঁর পীড়ার বেদনে॥<br/>দিনে দিনে দিন যায় ক্ষুধা-তৃষ্ণা নাই।<br/>আত্মীয়-বান্ধব যত কাতর সবাই॥<br/>খাওয়াইয়া দিলে পরে ধরাধরি ক'রে।<br/>তবে কিছু যায় ভোজ্য উদর-ভিতরে॥<br/>দিবানিশি সম ধারা একরূপে যায়।<br/>কাঁদিয়া বেড়ান মাত্র ডাকিয়া শ্যামায়॥</p>

</div>

<div align = "center" class = "dtop">
<a href = "02_07_013.html">Prev</a> | <a target = "_top" href = "index.html">Up</a> | <a href = "02_07_015.html">Next</a>
<br/><br/><br/>
<a href = "#Top">Go to top</a>
</div>

</body>
</html>



