<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_17_011.html">Prev</a> | <a target = "_top" href = "index.html">Up</a> | <a href = "02_17_013.html">Next</a>
</div>

<div class = "dtop">

<p align = "center">দ্বিতীয় খণ্ড - স্বদেশ-যাত্রা</p>

<p align = "center"><u>১২</u></p>

<p align = "center">প্রভুর শাশুড়ী হেথা দিদিঠাকুরানী।<br/>বারে বারে বন্দি তাঁর চরণ দুখানি॥<br/>ওগো বাছা বলি প্রভু সম্বোধনে তাঁয়।<br/>নানা রঙ্গ-পরিহাস কথায় কথায়॥<br/>সলজ্জবদনা দিদি প্রভুর বোলে।<br/>কথা কহিতেন মুখ আধখানি খুলে॥<br/>কোন কালে নাহি ছিল সম্পর্ক-বিচার।<br/>যেমন অল্পবয়ঃ শিশুর আচার॥<br/>জনক জননী খুড়া সোদর মাতুল।<br/>শ্বশুর শাশুড়ী শালা সব সমতুল॥<br/>বাবু ভাই সম্পর্ক প্রভৃতি নাই জ্ঞান।<br/>আপন অপর কেবা সকলে সমান॥<br/>সংসার-সম্বন্ধে আছে যেরূপ ব্যাভার।<br/>ভিন্ন ভিন্ন জনে যেন বিভিন্ন আচার॥<br/>সে সব না ছিল কিছু শ্রীপ্রভুর ঠাঁই।<br/>সর্বস্থানে সমরূপ লজ্জা ভয় নাই॥<br/>শ্রীপ্রভুর শাশুড়ীর সঙ্গে রঙ্গ হয়।<br/>শুনিয়াছি যেইরূপ শুন পরিচয়॥<br/>প্রভু-রামকৃষ্ণ-কথা বড়ই মজার।<br/>বাহিরে আছিল এক গাছ সজিনার॥<br/>অবনত যত ডাল থোপা থোপা ফুলে।<br/>প্রসারিয়া শ্রীচরণ বসি তার তলে॥<br/>মহানন্দে মুখে হাসি প্রভু ভগবান।<br/>শাশুড়ীরে লক্ষ্য করি গাইতেন গান॥</p>

<p align = "center"><sup>সজিনাফুল পাতাব শাউড়ী তোর সনে।<br/>সজিনাফুলতলায় বসবো দুজনায়,<br/>ফুরফুরে বাতাসে ফুল ঝোরে পোড়বে গায়,<br/>আবার সজিনাফুলের থোপা ভেঙে<br/>পরায়ে দিব কানে॥</sup></p>

<p align = "center">হাসি হাসি দিদি আই বলিতেন তাঁরে।<br/>কে কোথা এমন কথা কহে শাশুড়ীরে॥<br/>বলিতে কি আছে বাপ এমন বচন।<br/>আমি তো শাশুড়ী হই মায়ের মতন॥<br/>উত্তর-বচনেতে প্রভু বলিতেন তাঁয়।<br/>শাশুড়ী বলিয়া ছাপা আছে কি পাছায়॥<br/>বসনে ঢাকিয়া মুখ ছুটে দিদি আই।<br/>পাছু পাছু গীত গান প্রেমিক জামাই॥<br/>শাশুড়ী-জামায়ে দেখ সম্পর্ক কেমন।<br/>বাহ্যে এক ভিতরে কি আছে সংগোপন॥<br/>শ্রীপ্রভুর শাশুড়ীর ভাব পূর্বেকার।<br/>দিনে লয় হয় স্নেহের সঞ্চার॥<br/>একদিন একত্র তথায় কত নারী।<br/>সবাকার পদরেণু মস্তকেতে ধরি॥<br/>প্রভুদেব ল'য়ে হাতে কুসুম-চন্দন।<br/>সবার চরণতলে করেন অর্পণ॥<br/>নারীগণ ত্রস্তমন শশব্যস্ত-প্রায়।<br/>পলায়ন করে মুখ ঢাকিয়া লজ্জায়॥<br/>দেখি প্রভু বলিতেন সবে সম্বোধিয়ে।<br/>শ্যামার অংশেতে জন্ম যত সব মেয়ে॥<br/>মেয়ে-রূপে মহামায়া রূপে অগণন।<br/>তাই সমর্পিণু পদে কুসুম-চন্দন॥<br/>পাড়াগেঁয়ে মোটা লোক বুঝিতে না পারে।<br/>অন্তরালে প্রভু খেপা বলাবলি করে॥<br/>আর দিন মনসার পূজা-আয়োজন।<br/>নৈবেদ্য সাজায়ে রাখে রমণীর গণ॥<br/>গাইতে গাইতে প্রভু শ্যামাগুণগীত।<br/>ভাবেতে বিভোর চিত তথা উপস্থিত॥<br/>দেখিয়া নৈবেদ্য থালে প্রভুদেব কন।<br/>নৈবেদ্য খাইতে কেন হইতেছে মন॥<br/>খাও তবে নারীগণে কহিল তাঁহায়।<br/>অমনি বসিলা প্রভু নৈবেদ্য-সেবায়॥<br/>ভাবাবেশে খাইতে লাগিলা গুণমণি।<br/>অনিমিখ আঁখি দেখে পাড়ার রমণী॥<br/>অন্য দিন প্রভুদেব শ্বশুরের ঘরে।<br/>ভোজন-সময় তাঁর ভোজনের তরে॥<br/>করি ঠাঁই ডাকিয়া আনিল একজন।<br/>শুন কি হইল পরে অপূর্ব কথন॥<br/>ডাকামাত্র প্রভুদেব প্রবেশিয়া ঘর।<br/>উপবিষ্ট হইলেন আসন-উপর॥<br/>শালী-সম্পর্কীয় এক হেঁশেলেতে যায়।<br/>অন্নব্যঞ্জনাদি ভোজ্য সাজাতে থালায়॥<br/>



</p>

</div>

<div align = "center" class = "dtop">
<a href = "02_17_011.html">Prev</a> | <a target = "_top" href = "index.html">Up</a> | <a href = "02_17_013.html">Next</a>
<br/><br/><br/>
<a href = "#Top">Go to top</a>
</div>

</body>
</html>


