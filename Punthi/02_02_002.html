<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_02_001.html">Prev</a> | <a target = "_top" href = "index.html">Up</a> | <a href = "02_02_003.html">Next</a>
</div>

<div class = "dtop">

<p align = "center">দ্বিতীয় খণ্ড - কলিকাতায় শ্রীশ্রীপ্রভুর আগমন</p>

<p align = "center"><u>২</u></p>

<p align = "center">শ্রীরামকুমার তাঁর জ্যেষ্ঠ সহোদর।<br/>ভক্তিমান শাস্ত্রাধ্যায়ী পণ্ডিতপ্রবর॥<br/>সুশিক্ষিত টোলে তিনি এই শুনি কথা।<br/>টোল করিবারে আসিলেন কলিকাতা॥<br/>ঝামাপুকুরেতে টোল করিলা স্থাপন।<br/>সন্নিকটে দিগম্বর মিত্রের ভবন॥<br/>জুটিলেন প্রভুদেব কিছু দিন পরে।<br/>একত্রে কাটেন কাল দুই সহোদরে॥<br/>সর্বদা অগ্রজ করে অনুজে যতন।<br/>শিখিবারে কিছু কিছু শাস্ত্র-ব্যাকরণ॥<br/>অধ্যয়নে অন্যমন বলেন উত্তরে।<br/>প্রভুদেব গদাধর জ্যেষ্ঠ সহোদরে॥<br/>সে বিদ্যায় বল দাদা কিবা উপকার।<br/>চাল কলা দুটামাত্র শেষ ফল যার॥<br/>হৃদয়ে অবিদ্যা আনে যে বিদ্যা-অর্জনে।<br/>শিখিতে এমন বিদ্যা কহ কি কারণে॥<br/>হইলে শিক্ষার কথা নাহি দেন কান।<br/>হেথা-সেথা যথা ইচ্ছা বেড়িয়া বেড়ান॥<br/>পল্লীমধ্যে পরিচিত শ্রীরামকুমার।<br/>কেবল পাণ্ডিত্যে নহে বহু গুণ তাঁর॥<br/>সিদ্ধবাক্ স্বল্পে তুষ্ট অতি মিষ্টভাষী।<br/>সাধুর প্রকৃতিযুক্ত ঈশ্বরবিশ্বাসী॥<br/>দেবদ্বিজে ভক্তিশ্রদ্ধা নিষ্ঠাপরায়ণ।<br/>যাহে হৈলা অনেকের ভক্তির ভাজন॥<br/>উপযুক্ত দেখি পাত্র পরম আহ্লাদে।<br/>নিয়োজিত করে তাঁয় পুরোহিত-পদে॥<br/>ক্রমে ক্রমে দেখাদেখি হইল সত্বর।<br/>সম্ভ্রান্ত অনেকগুলি যজমান-ঘর॥<br/>প্রতি ঘরে ঠাকুরের সেবা দুইবেলা।<br/>তদুপরি সাময়িক পূজা-ব্রতমালা॥<br/>সারিয়া টোলের কাজ এ সব করিতে।<br/>বিশ্রামের কাল নাহি হয় কোনমতে॥<br/>অবিরাম শ্রমে হয় কষ্ট অতিশয়।<br/>সংসারে অভাব বহু না করিলে নয়॥</p>

</div>

<div align = "center" class = "dtop">
<a href = "02_02_001.html">Prev</a> | <a target = "_top" href = "index.html">Up</a> | <a href = "02_02_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>



