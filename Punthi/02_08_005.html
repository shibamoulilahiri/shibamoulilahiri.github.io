<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_08_004.html">Prev</a> | <a target = "_top" href = "index.html">Up</a> | <a href = "02_08_006.html">Next</a>
</div>

<div class = "dtop">

<p align = "center">দ্বিতীয় খণ্ড - তান্ত্রিক-সাধনা</p>

<p align = "center"><u>৫</u></p>

<p align = "center">ভক্তিমুখী ব্রাহ্মণী ভক্তির আচরণ।<br/>অবিরত ভক্তিশাস্ত্র করে অধ্যয়ন॥<br/>একদিন সমাসীন প্রভুর গোচরে।<br/>অনুরাগে ভক্তিগ্রন্থ পড়ে ভক্তিভরে॥<br/>যথা অষ্টসাত্ত্বিক ভাবের বিবরণ।<br/>নানাবিধ অশ্রু-আদি পুলক-কম্পন॥<br/>যবে যে ভাবের কথা পড়েন ব্রাহ্মণী।<br/>প্রভুর শ্রীঅঙ্গে তাহা উদয় তখনি॥<br/>পড়ে গ্রন্থ আর প্রভু-অঙ্গ-পানে চায়।<br/>বর্ণিত প্রত্যক্ষ দুঁয়ে একত্রে মিলায়॥<br/>করতালি দিয়া মাগী নেচে নেচে বলে।<br/>এইতো গৌরাঙ্গদেব নিতায়ের খোলে॥<br/>হৃদয় আনন্দময় তাহার উচ্ছ্বাসে।<br/>যথা তথা পুরীমধ্যে এই বার্তা ঘোষে॥<br/>এই রামকৃষ্ণ সেই গৌর গুণধাম।<br/>সাব্যস্তে সহস্র দেয় শাস্ত্রের প্রমাণ॥<br/>প্রমাণ খণ্ডিতে কেহ নারে ধীরগণে।<br/>তথাপি বিশ্বাস কার নাহি হয় মনে॥<br/>মথুর বলেন ইহা কথা কি প্রকার।<br/>বার বিনা নাহি শুনি আর অবতার॥<br/>তবে এ স্বীকার্য কথা মানি শিরোপরে।<br/>কালীর হয়েছে কৃপা তাঁহার উপরে॥<br/>অদ্যাবধি ভাব কিবা ভাব কারে বলে।<br/>কি ভাবে এমন ভাব কার অঙ্গে ফলে॥<br/>কি ভাবের নাম কিবা কি তার লক্ষণ।<br/>এখানে বিদিত নাহি ছিল কোনজন॥<br/>হইত প্রভুর অঙ্গে ভাব আগাগোড়া।<br/>কেহ বা বায়ুর কর্ম কেহ কয় পীড়া॥<br/>কেহ বলে ভূতে পেলে হয় এ প্রকার।<br/>কেহ বলে উন্মত্ততা মাথার বিকার॥<br/>যে বড় উন্নত আত্মা এইটুকু গায়।<br/>এমত অবস্থা তাঁর কালীর কৃপায়॥<br/>মথুর আমোদপ্রিয় বড়লোক কিনা।<br/>কৌতুক-রহস্য-কাজে খুশী ষোল আনা॥<br/>সবিস্ময়ে মনে চিন্তা করে অনুক্ষণ।<br/>মানুষে ঈশ্বরাবেশ একথা কেমন॥<br/>কিছুই না পারি আমি করিবারে স্থির।<br/>অকথ্য অবোধ্য তত্ত্ব অতীত বুদ্ধির॥<br/>সত্য কি এ মিথ্যা তত্ত্ব করিতে নিশ্চয়।<br/>জন্মিল অন্তরে তার আগ্রহাতিশয়॥<br/>প্রভুও নাছোড়বান্দা কন বারে বারে।<br/>সাধক শাস্ত্রজ্ঞ আনি সভা করিবারে॥<br/>মথুর স্বীকার করি কৈল আয়োজন।<br/>যথাদিনে উপনীত পণ্ডিত-সজ্জন॥<br/>বৈষ্ণবচরণ তার মধ্যে একজনা।<br/>বৈষ্ণবসমাজ-মধ্যে অতি খ্যাতনামা॥<br/>গৌড়ীয় বৈষ্ণবগণে মহামান্য করে।<br/>বিচারে মীমাংসা যাহা নতশিরে ধরে॥<br/>এখানেতে পুরীমধ্যে পাচক-পূজারী।<br/>মথুরের দলবল যত কর্মচারী॥<br/>গণ্যমান্য নিকটের সবে সমুৎসুক।<br/>কুতূহলী দেখিবারে রহস্য কৌতুক॥<br/>তুলিয়া প্রসঙ্গ আগে বলিলা ব্রাহ্মণী।<br/>দেখাশুনা শ্রীপ্রভুর যাবৎ কাহিনী॥<br/>অনুভূতি-দর্শনাদি যোগজ বিকার।<br/>ভাবাবেশ সমাধ্যাদি প্রকৃতি-আচার॥<br/>রাগাত্মিকা ভক্তি মহাভাবের লক্ষণ।<br/>ভক্তিশাস্ত্র-গ্রন্থে আছে যেরূপ লিখন॥<br/>মহাভাবস্বরূপিণী ব্রজে শ্রীরাধার।<br/>আর নবদ্বীপচন্দ্র গৌরাঙ্গ-অবতার॥<br/>এ দুঁহার অঙ্গে মহাভাবের উদয়।<br/>ভক্তিগ্রন্থে লক্ষণাদি তার যেন কয়॥<br/>সেই সব সুপ্রকাশ প্রভুর শরীরে।<br/>তাই অবতার-তনু বাখানি তাঁহারে॥<br/>আসুন বিচার-রণে থাকে কেহ যদি।<br/>খণ্ডিব তাঁহার তর্ক হইলে বিরোধী॥<br/>এত বলি তপস্বিনী ব্রাহ্মণী বাখানে।<br/>একত্রিত সমবেত সভাবিদ্যমানে॥<br/>বিপন্ন সন্তানে রক্ষা করিতে জননী।<br/>এখানেতে সেই ভাব ধরিল ব্রাহ্মণী॥<br/>ওজস্বিনী ব্রাহ্মণীর আমূল বর্ণন।<br/>একমনে শুনিলেন বৈষ্ণবচরণ॥<br/>শাস্ত্রজ্ঞ পণ্ডিত তেঁহ ঘটে বহু গুণ।<br/>সত্যতত্ত্বান্বেষী তায় সাধনানিপুণ॥<br/>সাধনাজ সূক্ষ্মদৃষ্টিবল-সহকারে।<br/>প্রভুরে দেখিয়া কয় সভার ভিতরে॥<br/>ধীরে ধীরে সুপণ্ডিত বৈষ্ণবচরণ।<br/>প্রসঙ্গ-বিচারে নাহি দেখি প্রয়োজন॥<br/>শ্রীঅঙ্গে শাস্ত্রের লিপি দেখিবারে পাই।<br/>ব্রাহ্মণী বলেন যাহা আমি বলি তাই॥<br/>বালকস্বভাব প্রভু আনন্দ অন্তরে।<br/>হাসিতে হাসিতে কন বিস্মিত মথুরে॥<br/>কি কহে পণ্ডিত আমি কিছুই না জানি।<br/>শুনিয়া শীতল কিন্তু হইল পরাণী॥<br/>মনে করেছিনু আমি বিয়াধি আমার।<br/>অসাধ্য নিদান নাহি জানে প্রতিকার॥<br/>সভামধ্যে বিদ্যমান আছিলেন যাঁরা।<br/>স্তম্ভিত বিস্মিত সবে বাক্বুদ্ধিহারা॥<br/>আজিকার সভাভঙ্গ হইল এখানে।<br/>চলিয়া গেলেন বাস যার যেইখানে॥<br/>কাছে বিকশিত পুষ্প মধুকোষে পূর্ণ।<br/>কেহ না জানিতে পারে মধুকর ভিন্ন॥<br/>প্রভুদেবে দেখি আজি বৈষ্ণবচরণ।<br/>সত্যতত্ত্বান্বেষী কিনা মহানন্দ মন॥<br/>কর্তাভজা-সম্প্রদায়ভুক্ত বর্তমানে।<br/>বুঝিল পাইবে পথ প্রভু-সন্নিধানে॥<br/>কৃপা-পরশনে হয় শক্তির সঞ্চার।<br/>যাহাতে সহজে সিদ্ধ ফল সাধনার॥<br/>এত জানি আপনার দলবল লয়ে।<br/>প্রভু-দরশনে আসে সময়ে সময়ে॥<br/>পরম পণ্ডিত তেঁহ তাঁহার স্বীকারে।<br/>অন্য কেহ প্রতিবাদ করিতে না পারে॥</p>

</div>

<div align = "center" class = "dtop">
<a href = "02_08_004.html">Prev</a> | <a target = "_top" href = "index.html">Up</a> | <a href = "02_08_006.html">Next</a>
<br/><br/><br/>
<a href = "#Top">Go to top</a>
</div>

</body>
</html>


