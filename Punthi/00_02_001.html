<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "00_02.html">Prev</a> | <a target = "_top" href = "index.html">Up</a> | <a href = "00_03.html">Next</a>
</div>

<div class = "dtop">

<p align = "center">বন্দনা - গুরু-বন্দনা</p>

<p align = "center"><u>১</u></p>

<p align = "center">জয় জয় রামকৃষ্ণ বাঞ্ছাকল্পতরু।<br/>জয় জয় ভগবান জগতের গুরু॥<br/>জয় হে অনাথ-নাথ পতিত-পাবন।<br/>জয় জয় দীনবন্ধু অধমতারণ॥<br/>কৃপাসিন্ধু দীনের ঠাকুর তুমি হরি।<br/>শ্রীরামকৃষ্ণ পরমহংস নামধারী॥<br/>পতিতপাবন জয় অগতির গতি।<br/>দীনশরণ হে তুমি দীনে রাখ প্রীতি॥<br/>ভুবন-পাবন জয় ভক্ত-গলহার।<br/>জগজন-তারক হারক-ভবভার॥<br/>জয় হৃদি-রঞ্জক ভঞ্জক-ভব-ভয়।<br/>করণ-কারণ-কর্তা হয় স্থিতি লয়॥<br/>তুমি শিব তুমি শক্তি নারায়ণ তুমি।<br/>তুমি রাম তুমি কৃষ্ণ অখিলের স্বামী॥<br/>তুমিই সচ্চিদানন্দ পূর্ণব্রহ্ম হরি।<br/>জয় জয় রামকৃষ্ণ নর-রূপধারী॥<br/>নিরাকার সাকার সবার ঘটে স্থিতি।<br/>জয় জয় রামকৃষ্ণ ব্রহ্মাণ্ডের পতি॥<br/>বেদের অগম্য তুমি বেদের অপার।<br/>জয় জয় রামকৃষ্ণ সর্বসারাৎসার॥<br/>অনন্ত তোমার শক্তি লোকবোধাতীত।<br/>না দেখালে কোন জনে না হয় প্রতীত॥<br/>করুণাসাগর তুমি জীব-হিতকারী।<br/>জয় জয় রামকৃষ্ণ দ্বিজবেশধারী॥<br/>জয় প্রেম-ভক্তিদাতা অজ্ঞান-নিবারী।<br/>জয় জয় রামকৃষ্ণ তিন-তাপ-হারী॥<br/>সেবানন্দদাতা তুমি শুদ্ধবুদ্ধিদাতা।<br/>জ্ঞানের জনক তুমি তুমি ভক্তি-মাতা॥<br/>জীবদুঃখাতুর তুমি করুণা-নিদান।<br/>অধমে অভয়পদে যেচে দাও স্থান॥<br/>দুঃখী দাসে বড় বাস বিনা প্রয়োজনে।<br/>দয়াল তোমার মত না দেখি ভুবনে॥<br/>স্বার্থশূন্যে কর অন্যে কৃপারাশিদান।<br/>দ্বিতীয় কে বল তব সম দয়াবান॥<br/>শুন রে অবোধ মন কহি কর জুড়ি।<br/>গাও রামকৃষ্ণনাম দিবা-বিভাবরী॥<br/>থাক মন অভয়-কমল-পদে তাঁর।<br/>উদ্ধারি আপনা কর আমায় উদ্ধার॥<br/>জপ রামকৃষ্ণ রামকৃষ্ণনাম গাও।<br/>তরিয়া আপনি আগে আমারে তরাও॥<br/>ভজ পূজ রামকৃষ্ণ সেইরূপ ধ্যান।<br/>তিনি সকলের সার এই কর জ্ঞান॥<br/>ডাক রামকৃষ্ণে ছাড়ি কপট চাতুরী।<br/>জীব-হিত-সদাব্রত ভবের কাণ্ডারী॥<br/>ছি ছি মন ছাড় ছাড় কামিনী-কাঞ্চন।<br/>অকিঞ্চিতে কেন কর বৃথা আকিঞ্চন॥<br/>ছাড়ি পাদপদ্মে মধু কেন মর বুলে।<br/>বিষময় সংসার-কাঁটার কিয়াফুলে॥<br/>গেছে পাখা তবু শিক্ষা এখনও না হল।<br/>মায়া-অন্ধ কিয়া-গন্ধ ভাবিছ কেবল॥<br/>কিয়ারেণু তোর তনু সর্বাঙ্গ ব্যাপেছে।<br/>কণ্ঠশ্বাস প্রাণে আশ আর কিবা আছে॥<br/>কর না বারেক রামকৃষ্ণগুণগান।<br/>নাহি কিছু রামকৃষ্ণনামের সমান॥<br/>পতিতপাবন নাম গিয়াছেন রেখে।<br/>দেখ ফল করে কিবা একবার ডেকে॥<br/>অমৃত অপেক্ষা তাঁর নাম মিঠে লাগে।<br/>মূর্তিমান হয়ে নাম হৃদয়েতে জাগে॥<br/>নাহি কিছু রামকৃষ্ণনামের উপমা।<br/>যে করেছে সে মজেছে তারে আছে জানা॥<br/>একে যদি খায় মিষ্ট অন্যে নহে মজা।<br/>অবিশ্বাসী হৃদয়ের ফলমাত্র সাজা॥<br/>কোটিজন্মার্জিত পাপ হরে একেবারে।<br/>কায়মনে যদি রামকৃষ্ণ-নাম করে॥<br/>দয়াল ঠাকুর নিজে বলেছেন কথা।<br/>তিনি দায়ী তাঁর নামে যাহার মমতা॥<br/>ভাবাবেশে উল্লাসে আশ্বাসি উচ্চরবে।<br/>পতিত-পাবন-নামে সকল সম্ভবে॥<br/>পাপনাশ কিবা কথা সেবাভক্তি পায়।<br/>উপায় যে ভাবে মাত্র রামকৃষ্ণ-পায়॥<br/>যাগ যজ্ঞ জপ তপ না পায় সন্ধানে।<br/>কি দেন ঠাকুর মোর নিলে তাঁর নামে॥<br/>যে যা করে দেখ মন কি কাজ বিচারি।<br/>গাও নাম রামকৃষ্ণ দিবা বিভাবরী॥<br/>দু বাহু তুলিয়া গাও সরল পরাণে।<br/>ত্যজ ব্যাজ লোক-লাজ সরম-ভরমে॥<br/>নিষ্ঠামনে ইষ্টজনে কর সারাৎসার।<br/>সর্বশ্রেষ্ঠ রামকৃষ্ণ ঠাকুর আমার॥<br/>সাজাইতে বড় সাধ আমার অন্তরে।<br/>নাহি অর্থ ধন-রত্ন সাজাতে তাঁহারে॥<br/>স্বতই সুন্দর তিনি জন-মনোহর।<br/>ভুবন-মোহন-মূর্তি সুন্দর-আকর॥<br/>যেইমতে সাজাইত মুক্তা-লতাবনে।<br/>দাম বসুদাম আদি সুবল শ্রীদামে॥<br/>সুদীর্ঘ মুকুতা-হার মুকুতার চূড়া।<br/>মুকুতা-বসন মুকুতার গুঞ্জবেড়া॥<br/>মুকুতায় সাজাইত শ্রবণ-কুণ্ডলে।<br/>মুকুতা-নূপুর দিত বাঁধি পদতলে॥<br/>মুকুতার বালা করি পরাইত হাতে।<br/>সাজাত মুকুতা দিয়া সাজিত যে মতে॥<br/>মুকুতায় সাজাইত মোহন বাঁশরী।<br/>সাজাইতে সেইমতে বড় সাধ করি॥<br/>ভুবন সাজান যিনি সাজাইতে তাঁরে।<br/>বামন হইয়া চাই চাঁদ ধরিবারে॥<br/>যদ্যপি করিতে প্রভু কর্মকার জেতে।<br/>বানাতাম সিংহাসন যেন আছে চিতে॥<br/>করিয়া কায়স্থ মোর হাতে দিলে কাঠি।<br/>দিবানিশি কাটি কাল কালি ঘাঁটি ঘাঁটি॥<br/>পেটের জ্বালায় ঘুরি সাহেবের দ্বারে।<br/>জনমের মত দুঃখ রহিল অন্তরে॥<br/>সাজাইতে একমাত্র দিয়াছ চন্দন।<br/>ইহাতে বানাব যত সব আভরণ॥<br/>কমল সহস্রদল থরে থরে আনি।<br/>মনোহর সিংহাসন বানাব অমনি॥<br/>চন্দনের চূড়া চন্দনের মালা গলে।<br/>কিবা শোভা মনোলোভা চন্দন-কুণ্ডলে॥<br/>চন্দনের মুক্তালতা ঘেরা চারি ধারে।<br/>চন্দনের গুঞ্জবেড়া মন-প্রাণ হরে॥<br/>চন্দনের বানাইব বিচিত্র আসন।<br/>পরাব তোমারে প্রভু চন্দন-বসন॥<br/>নানা জাতি সুগন্ধি কুসুম আনি তুলি।<br/>সাজাই ঠাকুর মোর প্রাণের পুতুলি॥<br/>সুঘন দুধের ভোজ্য করিয়া যতনে।<br/>বারে বারে দিতে ভোগ বড় হয় মনে॥<br/>আরে মন সমর্পণ সব কর পদে।<br/>প্রাণ মান আদি যত বৈভব সম্পদে॥<br/>শুদ্ধ তারে সার কর জ্ঞান বুদ্ধি বল।<br/>সম্পদ বিপদ সখা সহায় সম্বল॥<br/>কেন মন অকারণ অনিত্য সংসারে।<br/>বারে বারে মর ঘুরে ছাড়িয়া ঠাকুরে॥<br/>ভাই বল বন্ধু বল কিবা সুত দারা।<br/>স্বার্থপর সব নর সময়েতে তারা॥<br/>এখনও সময় আছে কেন পাও কষ্ট।<br/>বল মন সর্বক্ষণ হরে রামকৃষ্ট॥<br/>অগণ্য প্রভুর ভক্ত ইষ্টগোষ্ঠী জান।<br/>নাহিক আপন কেহ তাঁদের সমান॥<br/>সযতনে দেখ মন ভক্তে রেখ প্রীতি।<br/>আত্মীয়স্বজন তাঁরা তাঁরা বন্ধু জ্ঞাতি॥<br/>ভক্তমধ্যে ছোট বড় জ্ঞান হয় ভ্রম।<br/>সকলে আমার পূজ্য বুঝিবে এমন॥<br/>ছোট বড় বিচারেতে নাহি অধিকার।<br/>সকলে বুঝিবে রামকৃষ্ণ-পরিবার॥<br/>রামকৃষ্ণ-ভক্তে বুঝি জীবন-মরণ।<br/>ভাব মন দিবানিশি তাঁদের চরণ॥<br/>গৃহস্থ সন্ন্যাসী ভক্ত এই দুই শ্রেণী।<br/>সকলের পদ-রজে লুটাও অবনী॥</p>

</div>

<div align = "center" class = "dtop">
<a href = "00_02.html">Prev</a> | <a target = "_top" href = "index.html">Up</a> | <a href = "00_03.html">Next</a>
<br/><br/><br/>
<a href = "#Top">Go to top</a>
</div>

</body>
</html>



