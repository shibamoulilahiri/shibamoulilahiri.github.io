<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_03_008.html">Prev</a> | <a target = "_top" href = "index.html">Up</a> | <a href = "02_04.html">Next</a>
</div>

<div class = "dtop">

<p align = "center">দ্বিতীয় খণ্ড - পুরী-প্রতিষ্ঠা</p>

<p align = "center"><u>৯</u></p>

<p align = "center">লয়ে অনুমতি প্রভু অগ্রজের স্থানে।<br/>ফিরিয়া আইলা দেশে আপন ভবনে॥<br/>দেশে হইয়াছে রাষ্ট্র কথা বহু দূর।<br/>শ্রীরামকুমার সেবে কৈবর্ত-ঠাকুর॥<br/>নিন্দাবাদ আন্দোলন করে সর্বজনে।<br/>কুলের কলঙ্ক-কাজ করিল কেমনে॥<br/>কথায় না দেন কান প্রভু গদাধর।<br/>ভিতরে অন্তরে তাঁর আনন্দ বিস্তর॥<br/>তাঁর খেলা কেবা বুঝে একা তিনি বিনে।<br/>স্বভাব-সুলভ হাসি-খুশী সবা-সনে॥<br/>শিশুবয়ঃ গেছে প্রভু বয়স্ক এখন।<br/>শৈশবভাবের পক্ষে নাই বৈলক্ষণ॥<br/>বয়সের সঙ্গে শিশুভাব হয় বড়।<br/>এ কথা বুঝিতে মন-বুদ্ধি চাই বড়॥<br/>সরল শৈশব-ভাব চন্দ্রিমা-কিরণ।<br/>কলায় কলায় বাড়ে কভু নহে কম॥<br/>বয়স দেখিয়া কয় প্রতিবাসিগণে।<br/>এবে গদায়ের বিয়া হইবে কেমনে॥<br/>হইলে বিয়ার কথা প্রভু অতি খুশী।<br/>কথার উত্তর দেন মৃদুমন্দ হাসি॥<br/>মনোমত ঘটে কন্যা মিটে মন-সাধ।<br/>হয় যেন গাছতলা কর আশীর্বাদ॥<br/>অদ্ভুত ঘটনা বিয়া কব পরে মন।<br/>শিয়ড়ে চলিলা প্রভু হৃদুর ভবন॥<br/>গীতপ্রিয় গৌড়বাসী সর্বজনে জানা।<br/>শিয়ড়েতে একদিন গায় কোন জনা॥<br/>গায়কের কণ্ঠরব কানে যার উঠে।<br/>নরনারী ছেলে বুড়ো সবে আসে ছুটে॥<br/>হৃদয় সসঙ্গ প্রভু বসি সেই স্থলে।<br/>আইলা রমণী এক কন্যা করি কোলে॥<br/>অল্পবয়া কন্যা তিন বর্ষ পরিমাণ।<br/>যুগল চরণে করি অসংখ্য প্রণাম॥<br/>জননী ঝিউড়ি সেইখানে বাপ-ঘর।<br/>হৃদয়ের প্রতিবাসী চেনা পরস্পর॥<br/>শুধুমাত্র চেনা নয় আত্মীয়তা অতি।<br/>নিকটসম্পর্ক দ্বিজবংশ সমজাতি॥<br/>গায়কের গীত সাঙ্গ হয়ে গেলে পর।<br/>শিশু মেয়ে লয়ে লোকে জুড়িল রগড়॥<br/>তার মধ্যে বালিকায় কহে একজন।<br/>দেখ না এখানে কত লোক সমাগম॥<br/>মনোমত কারে চাহ করিবারে বিয়া।<br/>দেখাইয়া দাও দেখি হাত বাড়াইয়া॥<br/>এত শুনি তখনি বালিকা তুলি কর।<br/>নির্দেশ করিয়া দিলা প্রভু গদাধর॥<br/>কেবা এ বালিকা আর কে জননী তাঁর।<br/>পরে মন বিশেষিয়া কব সমাচার॥<br/>অতি প্রিয় শ্রীপ্রভুর হৃদয়-বসতি।<br/>এলে পরে হয় তথা বহুদিন স্থিতি॥<br/>হরিভক্ত এইখানে বড়ই বিরল।<br/>সংসারী বিষয় 'বাসে বিষয়ী সকল॥<br/>তা সবার মধ্যে মাত্র দুই-একজন।<br/>ভগবৎ-তত্ত্ব-কথা করে আন্দোলন॥<br/>প্রভুসনে হরি-কথা আলাপন করি।<br/>অন্তরে সবার খেলে আনন্দ-লহরী॥<br/>কথোপকথন যার সঙ্গে একবার।<br/>এমন মধুর আর নহে ভুলিবার॥<br/>বঞ্চি কিছু দিন তথা আসিলেন ফিরে।<br/>স্ববাসে শ্রীপ্রভুদেব কামারপুকুরে॥<br/>স্বদেশ না লাগে ভাল যেন ছিল আগে।<br/>গঙ্গাতীর দক্ষিণশহর মনে জাগে॥<br/>যেই স্থানে শ্রীপ্রভুর আদি লীলাস্থল।<br/>আসিতে তথায় সাধ হইল প্রবল॥<br/>আগমন সত্বর হইল শ্রীপ্রভুর।<br/>শুন রামকৃষ্ণ-কথা শ্রবণমধুর॥</p>

</div>

<div align = "center" class = "dtop">
<a href = "02_03_008.html">Prev</a> | <a target = "_top" href = "index.html">Up</a> | <a href = "02_04.html">Next</a>
<br/><br/><br/>
<a href = "#Top">Go to top</a>
</div>

</body>
</html>



