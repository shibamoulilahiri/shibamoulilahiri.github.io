<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_05_000.html">Prev</a> | <a target = "_top" href = "index.html">Up</a> | <a href = "02_05_002.html">Next</a>
</div>

<div class = "dtop">

<p align = "center">দ্বিতীয় খণ্ড - বিবাহ</p>

<p align = "center"><u>১</u></p>

<p align = "center">ক্রমে পরে শুনিলেন আই ঠাকুরানী।<br/>প্রভুর কারণে হৈলা আকুল পরাণী॥<br/>ছেড়ে গেছে জ্যেষ্ঠ পুত্র শ্রীরামকুমার।<br/>শোক-তাপানলে হৃদি দহে অনিবার॥<br/>তাহার উপরে এ কি ভীষণ বারতা।<br/>বায়ুরোগে গদাই'র উন্মাদের কথা॥<br/>যতেক মমতা স্নেহ তাঁহার উপর।<br/>প্রাণের অধিক ছোট ছেলে গদাধর॥<br/>সংবরিতে নারে শোক কাঁদে উচ্চরোলে।<br/>তিতিল আগোটা বক্ষ নয়নের জলে॥<br/>তখন আইল ধেয়ে পুত্র রামেশ্বর।<br/>সংসারের ভার এবে যাঁহার উপর॥<br/>কাঁদিতে কাঁদিতে আই কহিলেন তাঁরে।<br/>ব্যবস্থা করিয়া ঘরে আন গদাধরে॥<br/>সান্ত্বনা করিয়া মায়ে কহে রামেশ্বর।<br/>রোদন সংবর তারে আনিব সত্বর॥<br/>অল্পদিনমধ্যে তেঁহ করিল তাহাই।<br/>আইর পরাণ ঠাণ্ডা পাইয়া গদাই॥<br/>এখানে প্রভুর ভাব হইল স্বতন্তর।<br/>কখন সুস্থিরতর কভু বহে ঝড়॥<br/>সুস্থিরেতে হাসিখুশী প্রতিবাসী সনে।<br/>হইত যেমন পূর্বে গ্রাম্য আলাপনে॥<br/>বহিলে অন্তরে ঝড় নীরব গদাই।<br/>সম্মুখে আসিলে কেহ কোন কথা নাই॥<br/>রাত্রিদিন উদাসীন আপনে আপন।<br/>ঘৃণা-লজ্জা-ভয়-হীন বাহ্য আচরণ॥<br/>কানাকানি লোকজনে পরস্পর কয়।<br/>উপদেবতার কর্ম অন্য কিছু নয়॥<br/>সে হেতু আনিয়া ওঝা করে ঝাড়ফুঁক।<br/>বসিয়া বসিয়া প্রভু দেখেন কৌতুক॥<br/>ওঝার টোটকা ব্যর্থে সবে মুহ্যমান।<br/>চণ্ড নামাইতে লোকে করিল বিধান॥<br/>আসিয়া চণ্ডর ওঝা নির্ধারিত দিনে।<br/>দেখিবারে উপনীত গ্রাম্য লোকজনে॥<br/>পূজাবলি লয়ে চণ্ড হৈল অধিষ্ঠান।<br/>যেইখানে দর্শকেরা আছে বিদ্যমান॥<br/>ওঝারে ডাকিয়া চণ্ড বলিল এখনে।<br/>পূজাবলি দিলে তুমি যাহার কল্যাণে॥<br/>দেহে তার ভূত-স্পর্শ কিংবা নাই ব্যাধি।<br/>অকারণ ঝাড়-ফুঁক অথবা ঔষধি॥<br/>সম্বোধিয়া প্রভুদেবে চণ্ডর বচন।<br/>ও গদাই, সাধু হ'তে এত যদি মন॥<br/>সুপারি ভক্ষণ কেন এত পরিমাণে।<br/>যাহাতে কামের বৃদ্ধি দেহমধ্যে আনে॥<br/>সুপারি-ভক্ষণাভ্যাস অধিক তখন।<br/>চণ্ডর আদেশে প্রভু কৈলা বিসর্জন॥<br/>জপ-পূজা-স্বস্ত্যয়ন কল্যাণের তরে।<br/>আচরেন আত্মীয়েরা প্রভু যাতে সারে॥<br/>কিছুতেই নাহি হয় মনোমত হিত।<br/>তেকারণ সকলেই সর্বদা চিন্তিত॥<br/>এখানেতে প্রভুদেব আপনার মনে।<br/>কখন ঠাকুরপূজা কখন শ্মশানে॥<br/>কখন বসন থাকে শরীরে সংলগ্ন।<br/>কখন বসনহীন অঙ্গ গোটা নগ্ন॥</p>

</div>

<div align = "center" class = "dtop">
<a href = "02_05_000.html">Prev</a> | <a target = "_top" href = "index.html">Up</a> | <a href = "02_05_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



