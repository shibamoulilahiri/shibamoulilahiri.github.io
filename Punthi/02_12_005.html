<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_12_004.html">Prev</a> | <a target = "_top" href = "index.html">Up</a> | <a href = "02_12_006.html">Next</a>
</div>

<div class = "dtop">

<p align = "center">দ্বিতীয় খণ্ড - যোগ-সাধন</p>

<p align = "center"><u>৫</u></p>

<p align = "center">প্রভুর রকম দেখি তোতা বুদ্ধিহারা।<br/>বুঝিয়া না পারে কিছু করিতে কিনারা॥<br/>শ্রীপ্রভু তোমার খেলা বুঝে সাধ্য কার।<br/>তুমি জগতের গুরু কে গুরু তোমার॥<br/>ধরি নানারূপ কর নরবৎ রীতি।<br/>কার্যেতে প্রকাশ পায় অতুল শকতি॥<br/>যোগিজন-অগ্রগণ্য যোগসিদ্ধ তোতা।<br/>সেও না খুঁজিয়া পায় কিছুই বারতা॥<br/>সর্বদায় ঘোল খায় মাথা যায় ঘুরে।<br/>কাছে যেতে কৈলে চেষ্টা পড়ে বহুদূরে॥<br/>তাই কহে মায়া সব সত্য কিছু নয়।<br/>শুন কি হইল পরে তার পরিচয়॥<br/>মা বলিয়া যবে প্রভু শ্যামায় সম্ভাষে।<br/>শক্তিতে বিশ্বাস শুনি তোতাপুরী হাসে॥<br/>সাকার ভ্রান্তির কথা বৈদান্তিক স্থানে।<br/>মায়ার ব্যাপার কয় কিছু নাহি মানে॥<br/>শক্তির সাবস্তে প্রভু যথা কথা কন।<br/>তোতা তত প্রতিবাদ করে সমর্থন॥<br/>সকল মায়ার খেলা কিছু নয় সত্য।<br/>তোতার উত্তর এই প্রভু কন যত॥<br/>কেমনে নরের হৃদে উপজে বারতা।<br/>উভয় সাকার নিরাকার এক কথা॥<br/>একত্রিত বিপরীত ভাব এক ঠাঁই।<br/>সকল রঙের ভূমি জগৎ-গোসাঁই॥<br/>প্রভুর কৃপায় যাহা হৃদয়ে আভাস।<br/>না পাই কথায় তায় করিতে প্রকাশ॥<br/>সাকারেতে রূপরসগন্ধাদি আকার।<br/>নিরাকারে কিছু নাই খবর তাহার॥<br/>মহান তটিনী-স্রোতে ভাসমান তরী।<br/>আরোহী কতই দেখে প্রান্তর নগরী॥<br/>ফলে ফুলে পরিপূর্ণ বৃক্ষলতাগণ।<br/>উচ্চশৃঙ্গ গিরিবর বিপিন কানন॥<br/>মনোহরা ধরা পরা নানাবিধ সাজে।<br/>দিনেশ চন্দ্রিমা তারা গগনে বিরাজে॥<br/>পলকে পলকে উঠে ভাবের লহরী।<br/>কিন্তু যবে সিন্ধুগত হয় সেই তরী॥<br/>তখন কি দেখে দেখ আরোহীর গণ।<br/>কারিগুরি রকমারি অদৃশ্য এখন॥<br/>সকল মিশেছে জলে কিছু নাহি আর।<br/>যে দিকে নেহারে হেরে বারি একাকার॥<br/>গেছে চন্দ্র গেছে সূর্য গেছে গিরিবর।<br/>বিপিন কানন গেছে গিয়াছে প্রান্তর॥<br/>গেছে ফুল-ফল-ভরা বৃক্ষলতাগণ।<br/>মনোহরা সাজে পরা ধরা সুশোভন॥<br/>ভাবের লহরী গেছে তাহার সংহতি।<br/>গেছে মন গেছে প্রাণ গেছে বুদ্ধি স্মৃতি॥<br/>গিয়াছে আরোহিগণ গিয়াছে তরণী।<br/>কি দেখে কি দেখে আর কিছু নাহি জানি॥<br/>নিরাকার কি প্রকার প্রভুর বচন।<br/>গেলে তথা নহে আর পুনরাগমন॥<br/>জল মাপিবারে গেলে নুনের মানুষে।<br/>গলে যায় ঠাণ্ডা বায় ফিরে নাহি আসে॥<br/>কিন্তু মন দেখিয়াছি প্রভু পরমেশ।<br/>ক্ষণে ক্ষণে ভ্রমিতেন এদেশ ওদেশ।<br/>দেহাদিবিলুপ্ত ভাবে যদি এই ক্ষণে।<br/>কিছু পরে মা মা রব ফুটে শ্রীবদনে॥<br/>জীবে যদি গুরুবলে সপ্তমেতে যায়।<br/>আর কার নাহি সাধ্য তাহারে ফিরায়॥<br/>শ্রীপ্রভুর মহাশক্তি যে শক্তির বলে।<br/>এই স্থিতি অতি ঊর্ধ্বে এই অধস্তলে॥<br/>হেন প্রভু মানুষের বুঝা বড় দায়।<br/>একঘেয়ে সিদ্ধযোগী কত ঘোল খায়॥<br/>সাধন-ভজনে হয় গুরু-প্রয়োজন।<br/>আগাগোড়া চিরকাল তাঁহার নিয়ম॥<br/>পালিবারে স্বকৃত নিয়ম ভগবান।<br/>লোকশিক্ষাহেতুমাত্র গুরুরে আনান॥<br/>জগতের গুরু যিনি হর্তা পাতা ত্রাতা।<br/>কে আবার গুরু তাঁর কেবা শিক্ষাদাতা॥<br/>যেবা মহাভাগ্যবান গুরুরূপে আসে।<br/>অমূল্য রতন পায় প্রভুর সকাশে॥<br/>দম্ভ ভারি তোতাপুরী না মানে সাকার।<br/>যা দেখে যা শুনে কয় কৌশল মায়ার॥</p>

</div>

<div align = "center" class = "dtop">
<a href = "02_12_004.html">Prev</a> | <a target = "_top" href = "index.html">Up</a> | <a href = "02_12_006.html">Next</a>
<br/><br/><br/>
<a href = "#Top">Go to top</a>
</div>

</body>
</html>


