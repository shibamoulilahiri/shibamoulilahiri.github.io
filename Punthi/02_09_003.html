<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_09_002.html">Prev</a> | <a target = "_top" href = "index.html">Up</a> | <a href = "02_09_004.html">Next</a>
</div>

<div class = "dtop">

<p align = "center">দ্বিতীয় খণ্ড - রামাৎ-সাধনা</p>

<p align = "center"><u>৩</u></p>

<p align = "center">প্রভুর সাধনা হয় যে ভাবে যে কালে।<br/>সেই সে ভাবের সাধু জুটে দলে দলে॥<br/>রানীর অতিথিশালা সাধুরাজ্যে জানা।<br/>কত যে আসেন সাধু না হয় গণনা॥<br/>এবে রামাতের পালা বৈষ্ণব সাধক।<br/>রামমন্ত্রে উপদিষ্ট রাম-উপাসক॥<br/>তে সবার মধ্যে এক অনুরাগী জন।<br/>জটাধারী নাম ভক্ত রামপদে মন॥<br/>ভক্তিনিষ্ঠা ত্যাগে তেঁহ সাধকপ্রবর।<br/>প্রভুর পড়িল লক্ষ্য তাঁহার উপর॥<br/>বাল-রামচন্দ্র-মন্ত্রে আছিল দীক্ষিত।<br/>সেব্যর প্রতিমা সঙ্গে পিতলে গঠিত॥<br/>সাধুর সোহাগে রাখা রামলালা নাম।<br/>সেই সে সাধুর ছিল ধন মন প্রাণ॥<br/>ভিক্ষালব্ধ যাহা কিছু যোগাড়ে পাইত।<br/>রেঁধে বেড়ে ঠাকুরের ভোগ লাগাইত॥<br/>লোকে যেন দেয় ভোগ এ ভোগ সে নয়।<br/>এ ভোগ সে ভোগ যাহে সেব্য-সেবা হয়॥<br/>একনিষ্ঠা-একমন-একান্তানুরাগে।<br/>থাকিত ভক্তির ক্ষীর মাখামাখি ভোগে॥<br/>তার সঙ্গে সুমধুর বাৎসল্যের রস।<br/>যাহে ছিল ননীচোরা যশোদার বশ॥<br/>সাধুর নিকটে সেই ভাবে রামলালা।<br/>খায় দায় কাছে থাকে করে নানা খেলা॥<br/>এ দাও ও দাও বলি আবদার জোর।<br/>দেখিয়া আনন্দে সাধু থাকিত বিভোর॥<br/>ভাবরাজ্যেশ্বর প্রভু তাঁহার গোচর।<br/>রহিল না বাকি কিছু জানিতে খবর॥<br/>দিন-রাত্রি এইখানে থাকেন ঠাকুর।<br/>রঙ্গ-রহস্যাদি যত দেখেন সাধুর॥<br/>বালরামও প্রভুদেবে দেখে নিরখিয়ে।<br/>পদ্মপলাশের মত আঁখি দুটি দিয়ে॥<br/>সাধুর উপরে প্রভু অতি যত্নবান।<br/>সেবাযোগ্য ভাণ্ডারাদি দুবেলা যোগান॥<br/>সুঠাম সে বালরাম দূর্বাদলবর্ণ।<br/>কনককুণ্ডলে সুশোভিত দুটি কর্ণ॥<br/>গলায় মতির হার অঙ্গ সুশোভন।<br/>মধুময় বালচেষ্টা মনবিরঞ্জন॥<br/>অপার ভাবের ভাবী প্রভু ভাবময়।<br/>ব্যাপারে বাৎসল্যভাবে ভরিল হৃদয়॥<br/>বালরাম-মন্ত্রদীক্ষা লইবার তরে।<br/>একদিন প্রভুদেব কহেন সাধুরে॥<br/>শুনি সাধু জটাধারী ভারি আনন্দিত।<br/>বালরাম-মন্ত্রে কৈল প্রভুকে দীক্ষিত॥<br/>প্রভুর পড়িল প্রীতি সাধুর ঠাকুরে।<br/>পরস্পর ঘনিষ্ঠতা দিনে দিনে বাড়ে॥<br/>পাকিয়া পিরীত উঠে গেল এত দূর।<br/>প্রভুর ছাওয়াল হৈল সাধুর ঠাকুর॥<br/>সদা কাছে আগে পিছে কভু কোলে কাঁখে।<br/>সাধুর নিকটে নাহি পূর্ববৎ থাকে॥<br/>খাবারও সময় সাধু ডাকিয়া না পায়।<br/>প্রভুর মন্দির থেকে ধরে নিয়ে যায়॥<br/>না মানে নিষেধবাক্য শত তিরস্কারে।<br/>বরঞ্চ শুনিয়া কত মুখভঙ্গি করে॥<br/>বলে আর তোমার নিকট নাহি রব।<br/>খেলাধূলা-খাওয়া-মাখা এখানে করিব॥<br/>ঠাকুরের প্রতি ছিল সাধুর যে প্রেম।<br/>যথার্থ খাদশূন্য যেন নিকষিত হেম॥<br/>খাঁটি ভালবাসা প্রেম নহে স্বার্থসুখ।<br/>প্রেমাস্পদে তাই দেয় যাহে তার সুখ॥<br/>প্রভুদেবে রামলালা করি সমর্পণ।<br/>বলে রহ রামলালা যাঁহা তোর মন॥<br/>বিরাগজনিত প্রেম ফুলের সৌরভ।<br/>ব্রজগোপিকার জ্ঞাপ্য অতীব দুর্লভ॥</p>

</div>

<div align = "center" class = "dtop">
<a href = "02_09_002.html">Prev</a> | <a target = "_top" href = "index.html">Up</a> | <a href = "02_09_004.html">Next</a>
<br/><br/><br/>
<a href = "#Top">Go to top</a>
</div>

</body>
</html>


