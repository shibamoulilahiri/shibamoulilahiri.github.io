<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_10_000.html">Prev</a> | <a target = "_top" href = "index.html">Up</a> | <a href = "02_10_002.html">Next</a>
</div>

<div class = "dtop">

<p align = "center">দ্বিতীয় খণ্ড - হলধারীর সঙ্গে রঙ্গ ও মথুরকে শিবকালী-রূপ-প্রদর্শন</p>

<p align = "center"><u>১</u></p>

<p align = "center">জ্যেষ্ঠ খুল্লতাত-ভাই দাদা হলধারী।<br/>তাঁর সঙ্গে শ্রীপ্রভুর লীলা রঙ্গ ভারি॥<br/>বড় রহস্যের কথা বড়ই রগড়।<br/>দীক্ষা শিক্ষা তাঁর মধ্যে অতীব সুন্দর॥<br/>শুদ্ধাচারী হলধারী সাধক সজ্জন।<br/>ভাগবত গীতাদি অধ্যাত্ম রামায়ণ॥<br/>বেদান্তেরও ভাব-মর্ম ভালরূপে জানা।<br/>নানাবিধ দেবকার্যে বিজ্ঞ একজনা॥<br/>বাল্যকাল একসঙ্গে স্বদেশে যাপন।<br/>যৌবনে পূজক-কর্মে এখানে মিলন॥<br/>পুরীতে কাটিল কাল সাত বর্ষ প্রায়।<br/>কতই ঘটনাবলী কহনে না যায়॥<br/>হইল প্রত্যক্ষীভূত লোচন-সকাশ।<br/>তথাপি প্রভুতে নাহি উপজে বিশ্বাস॥<br/>পরিচয়ে শুন কথা অতীব মধুর।<br/>ভাবাতীত ভক্ত ভাবী লীলার ঠাকুর॥<br/>বসিতেন স্বতঃসিদ্ধ অনুরাগভরে।<br/>জগমাতা অম্বিকায় পূজিবার তরে॥<br/>আপনে আপুনি প্রভু হইয়া বিভোর।<br/>বিগলিত দর দর নয়নেতে লোর॥<br/>আবেশেতে বাহ্যহারা জড়বৎ প্রায়।<br/>অপরূপ কান্তিছটা বদনে বেরায়॥<br/>প্রত্যক্ষ করিয়া হলধারী মনে করে।<br/>নিশ্চয় ঈশ্বরাবেশ ইহার ভিতরে॥<br/>হইলে ভাবের ভঙ্গ প্রভুদেবে কয়।<br/>এবারে তোমারে ভায়া বুঝেছি নিশ্চয়॥<br/>এবারে গিয়াছে মোর আঁখি-ধাঁধা ভ্রম।<br/>ফাঁকি দিতে আর নাহি হইবে সক্ষম॥<br/>দেখেছি ঈশ্বরাবেশ তোমার ভিতরে।<br/>এত শুনি প্রভুদেব কহিলা তাঁহারে॥<br/>দেখা যাবে মতি স্থির রাখহ কেমনে।<br/>গোলযোগ আর যেন নাহি হয় ভ্রমে॥<br/>অনন্তর দেবসেবা-কার্যাদির শেষে।<br/>বসিলেন হলধারী মনের হরিষে॥<br/>অতি প্রিয় নস্যপাত্র ল'য়ে আপনার।<br/>করিবারে শাস্ত্রাদির তত্ত্বের বিচার॥<br/>হেনকালে প্রভুদেব উপনীত তথা।<br/>দাঁড়িয়া শুনেন তত্ত্ববিচারের কথা॥<br/>কিছু পরে দাদারে কহেন গুণমণি।<br/>পড়েছ যে সব শাস্ত্র আমি তাহা জানি॥<br/>বিদ্যা-অভিমানী দাদা নস্য নাকে দিয়ে।<br/>গ্রীবোন্নত সহ চক্ষু বিস্তার করিয়ে॥<br/>গরজি গম্ভীর স্বরে প্রভুদেবে কন।<br/>বুঝিস কি তুই গণ্ডমূর্খ একজন॥<br/>নিজ দেহ দেখাইয়া প্রভুর উত্তর।<br/>সে দেয় বুঝায়ে যে ইহার ভিতর॥<br/>এই কিছুক্ষণ আগে তুমিই কহিলে।<br/>ঈশ্বরের আবির্ভাব আছে এই খোলে॥<br/>অধিক গম্ভীরভাবে কহে আর বার।<br/>কল্কি ছাড়া কলিতে কি আছে অবতার॥<br/>পাগল উন্মত্ত তুই হয়েছিস এবে।<br/>তাই নিস আপনাকে অবতার ভেবে॥<br/>তবে মৃদুমন্দ হাসি শ্রীপ্রভুর বোল।<br/>এই যে বলিলে আর নাহি হবে গোল॥<br/>বুঝেছ জেনেছ মোরে গেছে আঁখি-ভ্রম।<br/>তবে এবে অন্যরূপ কহ কি কারণ॥<br/>তখন কে আর দেয় সে কথায় কান।<br/>সজোরে উঠেছে ঘটে বিদ্যা-অভিমান॥<br/>দাস্যভাবে রামাৎ-সাধনে তারপর।<br/>বস্ত্রহীনে মূত্রত্যাগ গাছের উপর॥<br/>দেখিয়া তখন দাদা বুঝেছে প্রমাদ।<br/>বায়ুরোগে গদাধর দুরন্ত উন্মাদ॥</p>

</div>

<div align = "center" class = "dtop">
<a href = "02_10_000.html">Prev</a> | <a target = "_top" href = "index.html">Up</a> | <a href = "02_10_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>


