<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_18_032.html">Prev</a> | <a target = "_top" href = "index.html">Up</a> | <a href = "02_18_034.html">Next</a>
</div>

<div class = "dtop">

<p align = "center">দ্বিতীয় খণ্ড - তীর্থ-পর্যটন</p>

<p align = "center"><u>৩৩</u></p>

<p align = "center">মথুর চিনেছে ভাল প্রভু-গুণধরে।<br/>দিনে রেতে খেতে শুতে সঙ্গ নাহি ছাড়ে॥<br/>প্রভুর এ করুণা তেন তাঁহার উপর।<br/>কিবা হেন ভাগ‍্যবান অবনী-ভিতর॥<br/>যথা ইচ্ছা সঙ্গে ল'য়ে করেন বিহার।<br/>ঘরেতে অচলা লক্ষ্মী পূর্ণিত ভাণ্ডার॥<br/>কামিনী-কাঞ্চন যাহা বিষের মতন।<br/>মথুরে অমৃত-ধারা করে বরিষণ॥<br/>ঘরে দারা জগদম্বা নন্দন নন্দিনী।<br/>প্রভুর শ্রীপদে ভক্তি কিবা ভাগ্য মানি॥<br/>মহাসাধ মিটাইল লইয়ে কাঞ্চনে।<br/>দীন-দুঃখী-দেব-দ্বিজ-সাধুর তোষণে॥<br/>পালন প্রভুর আজ্ঞা সকলের আগে।<br/>যোগায় যতনভরে যখন যা লাগে॥<br/>সুকোমল বারাণসী রেশমী বসন।<br/>কোমলাঙ্গ প্রভু যেন তাহার মতন॥<br/>বিবিধ বর্ণের পাড় শোভমান কত।<br/>সাজাইতে প্রভুদেবে কত আনাইত॥<br/>তখনি যোগায় তাহা যাহা ইচ্ছা হয়।<br/>খইর মোয়ায় করে শত তঙ্কা ব‍্যয়॥<br/>অবিদ‍্যারূপিণী এই কামিনী-কাঞ্চন।<br/>যাদুতে যাহার মুগ্ধ গোটা ত্রিভুবন॥<br/>কিবা বিশ্ববিমোহিনী শক্তি বল ধরে।<br/>বিমোহে শিবের মন জীবে রাখা দূরে॥<br/>ভক্ত শ্রীমথুর কিন্তু প্রভুর কৃপায়।<br/>তাই ল'য়ে ভাসে জলে জলে যে ডুবায়॥<br/>যেখানে অবিদ‍্যা সেথা নাই ভগবান।<br/>কহিয়া সাধিয়া প্রভু দিলেন প্রমাণ॥<br/>অধিক অনর্থকরী এ দোঁহা হইতে।<br/>নাহি কিছু অন্য আর ঈশ্বরের পথে॥<br/>হরি-দরশন-সাধ বলবতী যার।<br/>পরিহার্য উভয়েই অবশ্য তাহার॥<br/>নচেৎ না মিলে হরি হরির নিয়ম।<br/>কৃপায় মথুর কৈল বিধি অতিক্রম॥<br/>ভকতবৎসল প্রভু ভক্তপ্রাণ নাম।<br/>ভক্তের নিকটে নাই তাঁহার এড়ান॥<br/>ভাঙিয়া আপন বিধি নিরবধি র'ন।<br/>যেখানে মথুর সঙ্গে কামিনী-কাঞ্চন॥<br/>সন্ধ্যার প্রাক্কালে এবে প্রায় প্রতিদিন।<br/>নানা সাজে শ্রীমথুর সাজায় ফেটিন॥<br/>সুন্দর ফেটিন-গাড়ি কি কব বারতা।<br/>উচ্চৈঃশ্রবা-সম অশ্ব-জোড়া জোতা॥<br/>দেবাদির রথ যেন দ্রুতগতি এত।<br/>চক্ষুর নিমিখ-মধ্যে অদৃশ্য হইত॥<br/>ফেটিনের মধ্যভাগে প্রভুকে রাখিয়ে।<br/>নিজেই চালায় অশ্ব চাবুক ধরিয়ে॥<br/>সুন্দর মথুর যেন সুন্দর ফেটিন।<br/>কি সুন্দর প্রভুদেব তাহে সমাসীন॥<br/>পবনের বেগে গাড়ি ছুটে ময়দানে।<br/>সাহেব-মেমেরা সব ভ্রমে যেইখানে॥<br/>না মানে সাহেব-বিবি চাবুক চালায়।<br/>ফেটিনের গতিরোধ বুঝেন যেথায়॥</p>

</div>

<div align = "center" class = "dtop">
<a href = "02_18_032.html">Prev</a> | <a target = "_top" href = "index.html">Up</a> | <a href = "02_18_034.html">Next</a>
<br/><br/><br/>
<a href = "#Top">Go to top</a>
</div>

</body>
</html>


