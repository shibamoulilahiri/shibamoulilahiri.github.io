<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_04_000.html">Prev</a> | <a target = "_top" href = "index.html">Up</a> | <a href = "01_04_002.html">Next</a>
</div>

<div class = "dtop">

<p align = "center">প্রথম খণ্ড - রঘুবীরের মালাগ্রহণ</p>

<p align = "center"><u>১</u></p>

<p align = "center">শ্রীপ্রভুর বাল্য-খেলা অতি সুললিত।<br/>গাহিলে শুনিলে প্রাণ অতি প্রফুল্লিত॥<br/>বিশ্বাস-আকর কথা শ্রীপদে তাঁহার।<br/>গাব দেহ শক্তি প্রভু শক্তির আগার॥<br/>একদিন দেখিলেন জনক তাঁহার।<br/>অনুরাগে গাঁথে প্রাতে দিব্য-ফুলহার॥<br/>চন্দন কুসুম কত আয়োজন করে।<br/>পূজিবারে রঘুবীর শালগ্রাম ঘরে॥<br/>পরম সুঠাম শিলা রূপের পুতলি।<br/>শুন মন এ শিলার কথা কিছু বলি॥<br/>কর্ম-প্রয়োজনে একবার দ্বিজবর।<br/>চলেন মেদিনীপুর দূরস্থ শহর॥<br/>দু'তিন দিনের পথ পশ্চিম-দক্ষিণে।<br/>কর্ম করে তথা এক তাঁহার ভাগিনে॥<br/>প্রথম দিবস গেল দ্বিতীয় আইলে।<br/>বসিলেন ক্লান্তকায় এক বৃক্ষমূলে॥<br/>অলসে অবশ তনু করিলা শয়ন।<br/>অজ্ঞাতে অজ্ঞাতে তাঁর নিদ্রা-আকর্ষণ॥<br/>দেখেন আশ্চর্য কথা স্বপ্নে দ্বিজবর।<br/>এক নবদূর্বাদল-বর্ণ কলেবর॥<br/>সুঠাম কুমার-বয়ঃ হাতে ধনুর্বাণ।<br/>শিরেতে সুন্দর জটা দুলে লম্বমান॥<br/>কহিলেন দ্বিজবরে কাকুতি করিয়া।<br/>দেখ এক সাধু মোরে গিয়াছে ফেলিয়া॥<br/>মাটির ভিতর আমি আছি ধানক্ষেতে।<br/>দিনান্তেও একবার নাহি পাই খেতে॥<br/>লইয়া চল না তুমি আপন ভবন।<br/>যাইতে তোমার সঙ্গে বড় মম মন॥<br/>ব্রাহ্মণ বলেন বাছা কি কহ আমায়।<br/>গরীব কি আছে দিব খাইতে তোমায়॥<br/>শুনিয়া কুমার কহে কিছু নাহি চাই।<br/>যদি নিতি নিতি দুটি দুটি অন্ন পাই॥<br/>নিদ্রাভঙ্গে দ্বিজবর উঠিলা চমকি।<br/>এবা কিবা অপরূপ স্বপনেতে দেখি॥<br/>সাত-পাঁচ ভাবি দ্বিজ ধানক্ষেতে যান।<br/>খুঁজেন আগোটা ক্ষেত না পান সন্ধান॥<br/>হতাশ হইয়া পরে ভাবে মনে মন।<br/>খুঁজিনু ক্ষেতেতে যেন দেখিনু স্বপন॥<br/>মিথ্যা কি এ সত্য কথা পুনঃ নিদ্রা যাব।<br/>সত্য হ'লে পুনরায় দেখিতে পাইব॥<br/>এত ভাবি দ্বিজবর করিলা শয়ন।<br/>পূর্ববৎ কুমারের দেখেন স্বপন॥<br/>কুমার বলেন মুটো-ধান-গাছ-তলে।<br/>নিশ্চয় পাইবে তুমি পুনশ্চ খুঁজিলে॥<br/>নিদ্রাভঙ্গে দ্বিজবর ধান-ক্ষেতে যান।<br/>মুটো-ধান-গাছতলে দেখিবারে পান॥<br/>পরম সুন্দর এক শিলা মনোহর।<br/>কিন্তু এক কাল ফণী তাহার উপর॥<br/>স্বপনের বার্তা দ্বিজ স্মরিয়া অন্তরে।<br/>ফণীকে না করি ভয় শালগ্রাম ধরে॥<br/>ধরামাত্র দেখিলেন ফণী নাই আর।<br/>ফিরিলেন মহানন্দে আপন আগার॥<br/>সেই এই রঘুবীর প্রাণের পুতলি।<br/>নিত্যসেবা করে ঘরে বড় কুতূহলী॥</p>

</div>

<div align = "center" class = "dtop">
<a href = "01_04_000.html">Prev</a> | <a target = "_top" href = "index.html">Up</a> | <a href = "01_04_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



