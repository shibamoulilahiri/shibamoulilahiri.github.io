<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_03_000.html">Prev</a> | <a target = "_top" href = "index.html">Up</a> | <a href = "01_03_002.html">Next</a>
</div>

<div class = "dtop">

<p align = "center">প্রথম খণ্ড - অতিথির বেশধারণ ও ঐশ্বর্য-প্রদর্শন</p>

<p align = "center"><u>১</u></p>

<p align = "center">শুন মন সুমধুর প্রভু-বাল্যলীলা।<br/>শিশুরূপী ভগবান যে প্রকারে খেলা॥<br/>করিলেন কামারপুকুরবাসী-সনে।<br/>শুন শুন শুন মন শুন এক মনে॥<br/>আর কত গ্রামের বালক সঙ্গে জুটে।<br/>নানামত করে খেলা ঘরে পথে মাঠে॥<br/>দেশদশা অনুসারে আই ঠাকুরানী।<br/>মনোমত করি বেশ সাজান বাছনি॥<br/>লাহাদের ছিল বড় অতিথি সেবন।<br/>আসিত যাইত কত শত সাধুজন॥<br/>অতিথি-সেবার শালা ছিল যেইখানে।<br/>গদাইর প্রীতি বড় যাইতে সেখানে॥<br/>কখনও একাকী কভু সঙ্গিগণ-সঙ্গে।<br/>ভজন ভোজন আদি দেখিতেন রঙ্গে॥<br/>ভোজন-সময় অতিথিরা অতি প্রীতে।<br/>ঠাকুরপ্রসাদ দিত গদা'য়ের হাতে॥<br/>মহাপ্রেমে গদাধর লইয়া প্রসাদ।<br/>সঙ্গীসহ খাইতেন পরম আহ্লাদ॥<br/>একদিন নববস্ত্র ঠাকুরানী আই।<br/>পরাইয়া সাজাইলা প্রাণের গদাই॥<br/>আনন্দ অন্তর যেন বালকের রীতি।<br/>আসি উপনীত হৈলা যথায় অতিথি॥<br/>ডোরকপ্নি-পরা দেখি যত সাধুজনে।<br/>সে বেশ লাগিল বড় গদা'য়ের মনে॥<br/>যেন মনে হৈল সাধ কৌপীন পরিতে।<br/>নববস্ত্র খণ্ড খণ্ড করিয়া ত্বরিতে॥<br/>অখণ্ড ব্রহ্মাণ্ডেশ্বর সেই খণ্ড লয়ে।<br/>ডোরকপ্নি পরিলেন আনন্দিত হ'য়ে॥<br/>কৌপীন পরিয়া আনন্দের সীমা নাই।<br/>নেচে নেচে সমাগত জননীর ঠাঁই॥<br/>কহেন মায়ের আগে নাচিয়া নাচিয়া।<br/>অতিথি হয়েছি মাগো দেখ না চাহিয়া॥<br/>জননী দেখেন সেই নববস্ত্রখানি।<br/>ছিঁড়িয়া পরেছে নিজে এ ডোর-কৌপীনি॥<br/>আরে অভাগীর বাছা কি কাজ করিলি।<br/>এমন করিতে বাপ বুদ্ধি কোথা পেলি॥<br/>বস্ত্র ছিঁড়ি কৌপীন করিতে কে শিখালে।<br/>বলিতে বলিতে আই লইলেন কোলে॥<br/>সন্ন্যাসীর বেশ অঙ্গে দেখিয়া নয়নে।<br/>শেলের সমান লাগে জননীর প্রাণে॥<br/>শ্রাবণের ধারা জিনি চোখে ঝরে জল।<br/>অনিমিখ্ চোখে দেখে বদন-কমল॥<br/>হেনকালে খেলার যতেক সঙ্গী ডাকে।<br/>তাড়াতাড়ি নামিলেন মা'র কোল থেকে॥<br/>নাচিয়া নাচিয়া মিলে তা' সবার সনে।<br/>নানা রঙ্গে হয় খেলা বাড়ির প্রাঙ্গণে॥<br/>খেলিতে দেখিয়া আই ভুলিলা সকল।<br/>মোহ দিয়া ভগবান কি করেছে কল॥</p>

</div>

<div align = "center" class = "dtop">
<a href = "01_03_000.html">Prev</a> | <a target = "_top" href = "index.html">Up</a> | <a href = "01_03_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



