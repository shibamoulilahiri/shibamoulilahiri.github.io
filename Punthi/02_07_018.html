<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_017.html">Prev</a> | <a target = "_top" href = "index.html">Up</a> | <a href = "02_07_019.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>১৮</u></p>

<p align = "center">যেকোন অবস্থাপন্ন নাহি যায় বাদ।<br/>শ্রীপ্রভু করেন পূর্ণ সকলের সাধ॥<br/>হালী যোত্রাপন্ন যারা বাসেতে বসতি।<br/>কায়দা করিয়া ঘরে রাখে কুলবতী॥<br/>আসিতে না পায় শ্রীপ্রভুর দরশনে।<br/>ভিতরে গুমুরে মরে মরম-বেদনে॥<br/>পিঞ্জরেতে সীমাবদ্ধ বিহগীর প্রায়।<br/>বাড়ির বাহির কভু হইতে না পায়॥<br/>মধুর কাহিনী কথা শুন একমনে।<br/>বাঞ্ছা পূর্ণ তাহাদের হইল কেমনে॥<br/>তন্তুবায় জাতি এই গ্রামে এক ঘর।<br/>যোত্রাপন্ন লোকে-জনে করে সমাদর॥<br/>সদর অন্দর দুই তিন প্রস্থ বাড়ি।<br/>আদবকায়দাবান পুরুষের ভারী॥<br/>কুলবতীগণে সব থাকে অন্তঃপুরে।<br/>উপায়বিহীনা আসে বাড়ির বাহিরে॥<br/>বধূরা প্রভুর কথা শুনে মাত্র কানে।<br/>উগ্রতর প্রাণে সাধ প্রভু-দরশনে॥<br/>অনুপায়হেতু দুঃখ প্রবল অন্তরে।<br/>ঠাকুর গদাই শুন কি করিলা পরে॥<br/>একদিন কর্তৃপক্ষ যুবকের দলে।<br/>হাসিয়া হাসিয়া কন উপহাস-ছলে॥<br/>কে কেমন কৈলে বিয়ে দেখিতে না পাই।<br/>উপায় অবশ্য কিছু করিবে গদাই॥<br/>শুন কিবা করিলেন প্রভু গদাধর।<br/>প্ৰতিবাসীদের সনে কৌতুক সুন্দর॥<br/>সপ্তাহে দুবার হাট বসে এই গ্রামে।<br/>খরিদ-বিক্রয়-কাজে বহু লোক জমে॥<br/>একদিন হাট-দিনে রমণীর বেশে।<br/>সন্ধ্যায় হাজির সেই তাঁতির আবাসে॥<br/>দুহাতে পাঁইছা পরা লালপেড়ে শাড়ি।<br/>আকণ্ঠ ঘোমটা লম্বা গতি ধীরি ধীরি॥<br/>ধরিলে প্রকৃতিবেশ সাধ্য কার ধরে।<br/>সদর হইয়া পার পশিলা অন্দরে॥<br/>যেখানে অনেকগুলি ধানের মরাই।<br/>তার পাশে ছদ্মবেশে ঠাকুর গদাই॥<br/>আঁধারে দণ্ডায়মান যেন অনাথিনী।<br/>বাসে বেশ-আচ্ছাদন শ্রীবয়ানখানি॥<br/>কুলবধূ সকলেই সন্নিকট হ'য়ে।<br/>কে তুমি কোথায় ঘর কি জেতের মেয়ে॥<br/>একে একে জিজ্ঞাসিল প্রভু গদাধরে।<br/>সতর্কে কহেন কথা শ্রীপ্রভু উত্তরে॥<br/>ফিরায়ে বদনখানি যেন লজ্জা কত।<br/>তেলীদের মেয়ে আমি বেচিবারে সুত॥<br/>আসিয়াছিলাম হাটে সঙ্গীদের সনে।<br/>পাছু রাখি মোরে তারা গিয়াছে ভবনে॥<br/>একাকিনী ঘরে যাই হেন শক্তি নাই।<br/>সন্ধ্যা তাহে তোমাদের ঘরে এনু তাই॥<br/>বেশ বেশ বলিয়া বধূরা সমাদরে।<br/>গুড় মুড়ি জল দিল খাইবার তরে॥<br/>বধূগণে প্রভুদেব ধীরে ধীরে কয়।<br/>পূর্ণোদর নাহি মোটে ক্ষুধার উদয়॥<br/>খাইবার আবশ্যক কিছুমাত্র নাই।<br/>রাত্রিতে আশ্রয়-স্থান এই মাত্র চাই॥<br/>এত বলি বসিলেন মরায়ের ধারে।<br/>বধূগণ তুষ্টমনে বসে গিয়ে ঘেরে॥<br/>স্ত্রীলোকের রীতি যেন নানা কথা কয়।<br/>কথোপকথনে প্রায় রাত্রি দণ্ড ছয়॥<br/>প্রভুর মিঠানী বাক্যে এত গেছে ভুলে।<br/>মনে নাই ঘুমায় শয্যায় শিশু ছেলে॥<br/>ব'য়ে গেছে পানের সময় বহুক্ষণ।<br/>ক্ষুধার জ্বালায় করে জাগিয়া রোদন॥<br/>তখন স্মরণ হয় ছাওয়াল কুমারে।<br/>চমকিয়া দ্রুতগতি ছুটে ঢুকে ঘরে॥<br/>মায়ে ল'য়ে কোলে ছেলে ক্ষুধায় আতুর।<br/>দুগ্ধপাত্রসহ কাছে বসিল প্রভুর॥<br/>শশব্যস্ত প্রভুদেব প্রসারিয়া কর।<br/>লইলেন শিশু ছেলে কোলের উপর॥<br/>সোহাগে মায়ের মত গঁদলে গঁদলে।<br/>উদর ভরিয়া দুধ খাওয়ান ছাওয়ালে॥<br/>প্রভুর কোলেতে শিশু দুগ্ধ করে পান।<br/>কেবা মহাভাগ্যধর না পেনু সন্ধান॥<br/>জননী তাহার সমতুল্য ভাগ্যবতী।<br/>প্রহর ছাড়িয়া ক্রমে ঊর্ধ্বে উঠে রাতি॥<br/>সময় বুঝিয়া তবে বধূ যায় চ'লে।<br/>রাত্রির ভোজনে ভাত বাড়িতে হেঁশেলে॥<br/>দেখেন শ্রীপ্রভু মুখে মৃদুমন্দ হাস।<br/>হেনকালে ঘরে পড়ে তাঁহার তল্লাস॥<br/>খাবার সময় তাই ব্যাকুল অন্তর।<br/>প্রতি ঘরে ঘরে খুঁজে দাদা রামেশ্বর॥<br/>কোনমতে কোথাও না মিলে অন্বেষণ।<br/>উপনীত শেষে সেই তাঁতির ভবন॥<br/>যার সঙ্গে হয় দেখা তাহাকেই পুছে।<br/>কে জান গদাই কাহাদের ঘরে আছে॥<br/>কেহই সন্ধান কিছু বলিতে না পারে।<br/>গদাই গদাই বলি ডাকে উচ্চৈঃস্বরে॥<br/>ছোট ভাই গদাধরে আন্তরিক টান।<br/>সকাতর রামেশ্বর আকুল-পরাণ॥<br/>শুনিতে পাইলা প্রভু মরায়ের ধারে।<br/>ডাকিছেন মেজোদাদা ভাত খাইবারে॥<br/>তথা হতে ততোধিক উচ্চরবে কন।<br/>ওগো দাদা আমি হেথা কেন উচাটন॥<br/>পলায়ন দ্রুতপদে যেমন উত্তর।<br/>মহারঙ্গকর প্রভুদেব গদাধর॥<br/>ব্যাপার পড়িয়া গেল তাঁতিদের ঘরে।<br/>পুরুষ স্ত্রীলোক যত হেসে হেসে মরে॥<br/>ভবন আনন্দময় রঙ্গেতে প্রভুর।<br/>শুন রামকৃষ্ণ-লীলা শ্রুতি-সুমধুর॥</p>

</div>

<div align = "center" class = "dtop">
<a href = "02_07_017.html">Prev</a> | <a target = "_top" href = "index.html">Up</a> | <a href = "02_07_019.html">Next</a>
<br/><br/><br/>
<a href = "#Top">Go to top</a>
</div>

</body>
</html>


