<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_12_001.html">Prev</a> | <a target = "_top" href = "index.html">Up</a> | <a href = "02_12_003.html">Next</a>
</div>

<div class = "dtop">

<p align = "center">দ্বিতীয় খণ্ড - যোগ-সাধন</p>

<p align = "center"><u>২</u></p>

<p align = "center">এবে শুন বর্তমানে গুরুর বারতা।<br/>লীলারস-পরিপূর্ণ রগড়ের কথা॥<br/>যোগসাধনার চিন্তা হয় দিবানিশি।<br/>হাজির এহেন কালে জনৈক সন্ন্যাসী॥<br/>হেথা কিবা প্রয়োজন এখানে কেমনে।<br/>উদ্দেশ্য যাইবে গঙ্গাসাগর-সঙ্গমে॥<br/>অতিথিশালায় তাই পুরীর ভিতর।<br/>অদ্ভুত প্রভুর সঙ্গে মিলন-খবর॥<br/>একদিন প্রভুদেব শ্যামার মন্দিরে।<br/>পূর্বমুখে সমাসীন প্রতিমা-গোচরে॥<br/>ভাবের আবেশভরে দেখিবারে পান।<br/>নামিয়া গঙ্গায় এক সাধু করে স্নান॥<br/>কৃতকর্ম যোগিবর তেজঃপুঞ্জকায়।<br/>প্রাচীন বয়স জটাসম্ভার মাথায়॥<br/>কৌপীন নাহিক নেংটা উলঙ্গ-আচারী।<br/>যোগিজন-অগ্রগণ্য নাম তোতাপুরী॥<br/>তোতায় দেখিয়া তাঁর বড় খুশী মন।<br/>অতিথিশালায় দুঁহে হৈল সংমিলন॥<br/>তোতাও তেমতি প্রীত প্রভুদেবে হেরে।<br/>বাসনা প্রভুর সঙ্গে আলাপন করে॥<br/>মনোমত মূর্তি শক্তি গায়ে করে খেলা।<br/>মনে সাধ পায় যদি করে তাঁর চেলা॥<br/>তাই বলে প্রভুদেবে প্রফুল্লবদন।<br/>কি বাচ্চা করিবে কিছু সাধনভজন॥<br/>উত্তরবচনে প্রভু বলিলেন তাঁকে।<br/>পশ্চাৎ কহিব কথা জিজ্ঞাসিয়া মাকে॥<br/>মাতৃগতপ্রাণ প্রভু জিজ্ঞাসিতে মায়।<br/>চলিলা মন্দিরমধ্যে প্রতিমা যেথায়॥<br/>বালকের চেয়ে প্রভু বালক সরল।<br/>যতেক ঘটনা মায়ে কহিলা সকল॥<br/>বালকবৎসলা মাতা অতি তুষ্ট মনে।<br/>দিলা আজ্ঞা ভাবাতীত অরূপ সাধনে॥<br/>সেই সঙ্গে সমাগত সন্ন্যাসীর কথা।<br/>আমূল জীবনে তার যতেক বারতা॥<br/>সাধনার পথে কতদূর আগুয়ান।<br/>এখানে কেমনে এবে কিবা তার নাম॥<br/>মনোমত দ্রব্য পেয়ে মায়ের সকাশে।<br/>বালক যেমন মহা-আনন্দেতে ভাসে॥<br/>তেমনি আনন্দমতি প্রভুদেব রায়।<br/>পালটিয়া চলিলেন অতিথিশালায়॥<br/>আগ্রহে সন্ন্যাসিবর উপবিষ্ট যেথা।<br/>গিয়াই বলেন নাম তোমারই কি তোতা॥<br/>বিস্ময়ে পূর্ণিতান্তর তোতা ভাবে মনে।<br/>আমার যে তোতা নাম জানিল কেমনে॥<br/>এদেশে কাহারও সঙ্গে নাই জানাশুনা।<br/>ত্রিরাত্রির বেশী কোথা কভু নহে থানা॥<br/>এ তীর্থে ও তীর্থে অবিরত ভ্রাম্যমাণ।<br/>কেমনে পাইল বাচ্চা নামের সন্ধান॥<br/>যোগসিদ্ধ যোগিবর সবিস্ময় মন।<br/>বলিলেন পরে প্রভু করিব সাধন॥<br/>তোতা কহে তিন দিন মাত্র আমি রব।<br/>তীর্থপর্যটনে ঘুরি তীর্থান্তরে যাব॥<br/>সুকৌশলী প্রভু যেন হেন আর কোথা।<br/>সর্বদা তোতার সঙ্গে অরূপের কথা॥<br/>আহার বিরাম নাই এত মত্ততর।<br/>সপ্তাহ চলিয়া যায় নাহিক খবর॥<br/>প্রভুকে পাইয়া তোতা মহাতোষ পায়।<br/>তীর্থগমনের কথা না আসে মাথায়॥<br/>ত্রাসিতা ব্রাহ্মণী হেথা শুনিয়া বারতা।<br/>বেদান্ত-সাধনে শ্রীপ্রভুর ব্যাকুলতা॥<br/>মিষ্টভাষে প্রভুদেবে করে নিবারণ।<br/>অরূপ-সাধনে আছে কিবা প্রয়োজন॥<br/>কখন না কর হেন ইহাতে কি কাজ।<br/>শক্তি-প্রতিবাদী ভক্তিহীন যোগিরাজ॥<br/>বিশুষ্ক জ্ঞানের কাণ্ডে ভক্তি হয় ক্ষয়।<br/>যথাতত্ত্ব ব্রাহ্মণী কহিল সমুদয়॥<br/>কোন কথা ব্রাহ্মণীর না হয় শ্রবণ।<br/>সন্ন্যাস লইয়া সাধ ব্রহ্মের সাধন॥</p>

</div>

<div align = "center" class = "dtop">
<a href = "02_12_001.html">Prev</a> | <a target = "_top" href = "index.html">Up</a> | <a href = "02_12_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>


