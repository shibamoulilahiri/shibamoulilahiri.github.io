<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_02_000.html">Prev</a> | <a target = "_top" href = "index.html">Up</a> | <a href = "02_02_002.html">Next</a>
</div>

<div class = "dtop">

<p align = "center">দ্বিতীয় খণ্ড - কলিকাতায় শ্রীশ্রীপ্রভুর আগমন</p>

<p align = "center"><u>১</u></p>

<p align = "center">রামকৃষ্ণ-লীলাকথা শ্রবণ-মঙ্গল।<br/>ত্রিতাপ-সন্তপ্ত চিত শুনিলে শীতল॥<br/>নিরমল সুবিমল হৃদয়-মুকুর।<br/>প্রতিভাত হয় যথা রূপ শ্রীপ্রভুর॥<br/>ছটার ঘটায় মুগ্ধ হয় প্রাণমন।<br/>নূতন জীবন উঠে যায় পুরাতন॥<br/>বিমোহিত পঞ্চভূত ইন্দ্রিয়নিচয়।<br/>লক্ষ মন যেই মন এক মন হয়॥<br/>ঘুচে সন্দ-অন্ধকার অজ্ঞানাবরণ।<br/>মায়াপাশ-ফাঁস মহাত্রাস বিনাশন॥<br/>জগৎমোহন মায়া বিশ্বে ফেলে ফাঁদে।<br/>দেখিয়া প্রভুর লীলা সেও বসি কাঁদে॥<br/>এহেন লীলার সিন্ধু কথা শ্রীপ্রভুর।<br/>কলিকালে কূপে খেলে তরঙ্গ সিন্ধুর॥<br/>মজার ঠাকুর হেন না হয় শ্রবণ।<br/>দেখান নখের কোণে গোটা ত্রিভুবন॥<br/>দেখিবারে আঁখির সাহায্য নাহি লাগে।<br/>রামকৃষ্ণ-লীলাকথা হৃদে যার জাগে॥<br/>কথার মাহাত্ম্য-কথা সাধ্য কার করে।<br/>হিঁয়ালি কহিনু এবে ভেঙে দিব পরে॥<br/>গুপ্ত অবতার প্রভু অখিলের রাজ।<br/>গায়ে পরা নিরক্ষর ব্রাহ্মণের সাজ॥<br/>অলঙ্কার দীনাচার হীনতম জনে।<br/>সর্ব-অগ্রে নমস্কার বিচারবিহীনে॥<br/>পরিচ্ছদ-বলে অন্য রূপ ধরে নরে।<br/>সে যেন আপুনি তেন ভিতরে ভিতরে॥<br/>সন্দেহ হইলে, লৈলে বাস-আবরণ।<br/>পুনরায় তাই হয় সে নিজে যেমন॥<br/>সে রূপ-ধরণ নহে শ্রীপ্রভুর বেশ।<br/>ঠিক দীন-দুঃখী নাহি সন্দেহের লেশ॥<br/>কায়মনোবাক্যে খেলে বেশের মূরতি।<br/>সমরূপ রং-ঢং স্বভাব-প্রকৃতি॥<br/>জন্মাবধি মাতৃগর্ভে বেশের গঠন।<br/>সে বুঝে মানুষে কিসে ব্রহ্মাদির ভ্রম॥<br/>যে ঠাকুর এতদূর অবিকল সাজে।<br/>তিল-আধ নাহি শক্তি নরে তারে বুঝে॥<br/>কর্ম-কাণ্ড সেইমত মূরতি যেমন।<br/>মায়াপর ক্ষুদ্র নর মুদিত নয়ন॥<br/>সৎবুদ্ধিহীন ক্ষীণ আসক্তির দাস।<br/>কামিনীকাঞ্চন-সেবা সদা অভিলাষ॥<br/>অন্তর্দৃষ্টি নাহি বাহ্যে গত মন-প্রাণ।<br/>তৈলকার-যন্ত্রে বদ্ধ বলদ সমান॥<br/>কেমনে দেখিবে লীলা কি চিনিবে তাঁয়।<br/>মহাযোগেশ্বর যথা পাগল বনায়॥<br/>বালকের প্রায় বিষ্ণু ভাসে সিন্ধুনীরে।<br/>কি রহস্য চারি আস্য গাভী-বৎস হরে॥<br/>মত্তবৎ শুকদেব বিহীন-বসন।<br/>পুরাণ লিখিয়া ব্যাস তবু ক্ষুণ্ণমন॥<br/>সর্ব-অঙ্গ-ইন্দ্রিয়াদি এক তানে ল'য়ে।<br/>শুদ্ধনাম অবিরাম নারদ গাইয়ে॥<br/>না পাইয়া কোন তত্ত্ব উদাসীর প্রায়।<br/>সুকৌশল গণ্ডগোল করিয়া বেড়ায়॥<br/>অনন্ত বদনে জপি না পেয়ে আভাস।<br/>অনন্ত মরমে কৈল পাতালেতে বাস॥<br/>অগণন ফণা-মাথা একত্র করিয়া।<br/>লজ্জায় ধরণী ধরি রাখে আবরিয়া॥<br/>দেবগণ বৃথা শ্রম অনর্থ যাতনা।<br/>বুঝিয়া বিহরে স্বর্গে লয়ে বারাঙ্গনা॥<br/>কিবা হাসি যোগী ঋষি শ্রদ্ধার আস্পদ।<br/>আশায় গোঁয়ায় বনে ছাড়ি জনপদ॥<br/>অনশনে একমনে ধ্যানে নিমগন।<br/>গত কত শত যুগ না যায় গণন॥<br/>তবু নয় সিদ্ধকাম মরম অধিক।<br/>লুকায় লইয়া কায় সুদীর্ঘ বল্মীক॥<br/>হেন তত্ত্বাতীত যাঁরে না মিলে সাধনে।<br/>মায়া-মত্ত-চিত নরে কি প্রকারে চিনে॥<br/>এ হেন ঠাকুর গুপ্ত অবতার সাজে।<br/>সঙ্গে আত্মগণ সাঙ্গ ধরণীর মাঝে॥<br/>নিজে যেন মহাগুপ্ত তেন আত্মগণ।<br/>খনিমধ্যে কাদামাখা মানিক যেমন॥<br/>দুর্বল সুগুপ্ত তবু সর্বশক্তিমান।<br/>দেখিবে, যে লবে প্রভু রামকৃষ্ণ নাম॥<br/>শুনরে অবোধ মন লীলাকথা তাঁর।<br/>ভবব্যাধি-মহৌষধি শান্তির ভাণ্ডার॥</p>

</div>

<div align = "center" class = "dtop">
<a href = "02_02_000.html">Prev</a> | <a target = "_top" href = "index.html">Up</a> | <a href = "02_02_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



