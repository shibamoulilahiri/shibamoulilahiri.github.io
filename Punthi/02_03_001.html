<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_03_000.html">Prev</a> | <a target = "_top" href = "index.html">Up</a> | <a href = "02_03_002.html">Next</a>
</div>

<div class = "dtop">

<p align = "center">দ্বিতীয় খণ্ড - পুরী-প্রতিষ্ঠা</p>

<p align = "center"><u>১</u></p>

<p align = "center">দেখহ প্রভুর রঙ্গ কত সংগোপন।<br/>রঙ্গভূমে প্রথমে হাজির কোন্ জন॥<br/>বৃহৎ করম-কাণ্ডে চাই টাকা-কড়ি।<br/>তাই চুপে চুপে জুটে দুজন ভাণ্ডারী॥<br/>শিরে ধরি তাঁহাদের যুগল চরণ।<br/>যা লইয়া কৈলা প্রভু খেলার পত্তন॥<br/>ভাগ্যবতী ভাগ্যবান ভাণ্ডারী প্রভুর।<br/>রানী রাসমণি তাঁর জামাতা মথুর॥<br/>কেমনে আসরে নামে কিবা সংযোটন।<br/>চির-অন্ধ শুনে পায় সুন্দর নয়ন॥<br/>রানী রাসমণি জানবাজার বসতি।<br/>নানা গুণে বিভূষিতা দেশে দেশে খ্যাতি॥<br/>অতুল সম্পত্তি বহু টাকাকড়ি ঘরে।<br/>কুবের আবদ্ধ যেন কোষাগার-দ্বারে॥<br/>তাঁহার ভাগ্যের কথা না যায় বাখানি।<br/>ধনবতী যেন তেন ভক্তিমতী রানী॥<br/>শ্যামায় পিরীতি বড় শ্যামা ধ্যান-জ্ঞান।<br/>বড়ই বাসনা মনে যাবে কাশীধাম॥<br/>পূজা দিতে বিশ্বেশ্বরে অন্নপূর্ণা মায়ে।<br/>যেন তেন ভাবে নয় বিশেষ করিয়ে॥<br/>সেহেতু স্বতন্ত্র করে ধনের সঞ্চয়।<br/>করিতে পারেন যেন মনোমত ব্যয়॥<br/>সময় দেখিয়া তবে কৈল আয়োজন।<br/>দাস-দাসী কর্মচারী যাহা প্রয়োজন॥<br/>একশত নৌকা প্রায় পরিপূর্ণাধার।<br/>ধন অর্থ নানাবিধ দ্রব্যের সম্ভার॥<br/>একত্তরে নৌকা সব বাঁধাইল ঘাটে।<br/>যেখানে বসতি তাঁর তার সন্নিকটে॥<br/>যেদিনে যাত্রিক দিন হয় নির্ধারিত।<br/>তার পূর্বরাত্রে দেখে স্বপন বিস্মিত॥<br/>সম্মুখে আসিয়া তাঁর ইষ্টদেবী কন।<br/>কাশীধামে যাইবার নাহি প্রয়োজন॥<br/>পছন্দ করিয়া ক্রয় করহ সত্বরে।<br/>মনোরম স্থান এক ভাগীরথী-তীরে॥<br/>পুরী বিনির্মিয়া তথা অতি শীঘ্রগতি।<br/>স্থাপনা করহ মোর পাষাণ-মূরতি॥<br/>নিত্যপূজা-ভোগ-রাগ-ব্যবস্থা সহিত।<br/>আদেশে আমার তুমি না হবে কুণ্ঠিত॥<br/>প্রতিষ্ঠিত মূরতিতে হয়ে অধিষ্ঠান।<br/>লইব তোমার পূজা না হইবে আন॥<br/>বিভোরা বিস্ময়ানন্দে অন্তর বিহ্বল।<br/>জাগিয়া নয়নে ঢালে অবিরল জল॥<br/>ত্বরান্বিতে ডাকি তবে কর্মচারিগণে।<br/>আজ্ঞা দিল উপযুক্ত স্থান-অন্বেষণে॥<br/>এখানে সেখানে দেখি কৈল নির্ধারিত।<br/>যেখানে হইল পুরে পুরী বিনির্মিত॥<br/>শহরের তিন ক্রোশ উত্তর অঞ্চলে।<br/>শিয়রেতে সুরধুনী হেসে হেসে চলে॥<br/>শ্যামালয়-বিনির্মাণে বহু অর্থব্যয়।<br/>যত লাগে দেয় রানী কাতর না হয়॥<br/>যদিচ জাতিতে তেঁহ মাহিষ্য-রমণী।<br/>উদারপ্রকৃতি তাঁর রাজরানী জিনি॥<br/>সুন্দর মন্দির দুটি পুরীর ভিতরে।<br/>এক রাধাশ্যাম অন্য শ্যামা মার তরে॥<br/>আর বার শিবলিঙ্গ পশ্চিমে স্থাপন।<br/>চাঁদনি দক্ষিণে তার অতি সুশোভন॥<br/>কব কত ঘরবাড়ি যথাযোগ্য স্থানে।<br/>দুই নহবতখানা উত্তর-দক্ষিণে॥<br/>গঙ্গাগর্ভে বাঁধা ঘাট পুকুর বাগান।<br/>যেইমতে সাজে পুরী সেমতে সাজান॥<br/>খাজাঞ্চী দেওয়ান মসী-বৃত্তি ভৃত্য কত।<br/>বদ্ধদ্বারে দ্বারবান অসি নিষ্কাশিত॥</p>

</div>

<div align = "center" class = "dtop">
<a href = "02_03_000.html">Prev</a> | <a target = "_top" href = "index.html">Up</a> | <a href = "02_03_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



