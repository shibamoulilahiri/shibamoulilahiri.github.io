<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_011.html">Prev</a> | <a target = "_top" href = "index.html">Up</a> | <a href = "02_07_013.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>১২</u></p>

<p align = "center">গোপনে সাধনা কেহ জানিতে না পায়।<br/>জগৎ সুষুপ্ত যবে রেতের বেলায়॥<br/>কিছুকাল পরে তবে হৃদু টের পান।<br/>গভীর-রজনী-মধ্যে মামা যেথা যান॥<br/>ঝোপ-জঙ্গলেতে পূর্ণ দেখে লাগে ত্রাস।<br/>ভূত-প্রেত-শিবা-সর্পকুলের আবাস॥<br/>পরদিনে বুঝাইতে বলেন হৃদয়।<br/>মামা তব একি কর্ম? - উচিত না হয়॥<br/>রাত্রিকালে ঝোপ-মধ্যে নিদ্রা নাই মোটে।<br/>দেহে দিলে এত কষ্ট পড়িবে সঙ্কটে॥<br/>শ্রীপ্রভুর এক লক্ষ্য লক্ষ্যে মন-প্রাণ।<br/>কাজেই হৃদুর বাক্যে কেবা দিবে কান॥<br/>শ্রীপ্রভুর মনে প্রাণে বহে এক ধারা।<br/>যতদিন নাহি হয় কর্মের কিনারা॥<br/>এখানে চিন্তায় হৃদু সতত অস্থির।<br/>নিবারণ-হেতু এক করিল ফিকির॥<br/>অন্তরীক্ষে দূরে থাকি ভয়-প্রদর্শনে।<br/>ঢিল ছুঁড়ে নানাদিকে এখানে ওখানে॥<br/>ব্যাপার বুঝিতে তাঁর দেরি নাহি হয়।<br/>ভূত-প্রেত নহে ঢিল ছুঁড়িছে হৃদয়॥<br/>নির্ভয় হৃদয়ালয় মগন ধিয়ানে।<br/>চেষ্টা ব্যর্থ দেখি হৃদু চিন্তান্বিত মনে॥<br/>মামার উপর তার আন্তরিক টান।<br/>সুস্থির থাকিতে নারে কাঁদে মন-প্রাণ॥<br/>একদিন রেতে হৃদু সাধনার স্থানে।<br/>মমতার টানে যায় পণ করি প্রাণে॥<br/>দূর থেকে দেখিলেন তথা গুণমণি।<br/>ভাব-ধরনের কথা অপূর্ব কাহিনী॥<br/>পরিত্যক্ত-যজ্ঞসূত্র বিহীন-বসন।<br/>একমনে মহাধ্যানে আছেন মগন॥<br/>কাছে যেতে ভয় মাত্র টানের সাহসে।<br/>ধীরগতিপদে হৃদু জঙ্গলে প্রবেশে॥<br/>মনে মনে করে মামা এসেছে কোথায়।<br/>বার বার ডাক দিয়া প্রভুরে জাগায়॥<br/>বলে মামা একি তব কর্ম গরহিত।<br/>উলঙ্গ অঙ্গেতে নাই যজ্ঞ-উপবীত॥<br/>নিবিড় আঁধার স্থান গভীর রজনী।<br/>চৌদিকে কতক দূর নাহি জনপ্রাণী॥<br/>বুঝিতে না পারি মর্ম কার্যের কৌশল।<br/>সত্য সত্য মামা তুমি হলে কি পাগল॥<br/>ধীরে ধীরে কৈলা প্রভু হৃদয়ে উত্তর।<br/>ধিয়ানের পক্ষে স্থান বড়ই সুন্দর॥<br/>একে গঙ্গাতীর তাহে আমলকী-তলা।<br/>জগৎ নীরব এবে সুষুপ্তির বেলা॥<br/>বস্ত্র-যজ্ঞসূত্র আমি রাখিব কেমনে।<br/>দারুণ বন্ধন দুই মায়ের ধিয়ানে॥<br/>তুমি নাহি জান হৃদু শাস্ত্রেতে কথিত।<br/>পাশযুক্তে ধ্যানসিদ্ধ নহে কদাচিত॥<br/>যাইবার কালে দুই পরিব আবার।<br/>হৃদয় বিস্ময়ে শুনে বচন মামার॥</p>

</div>

<div align = "center" class = "dtop">
<a href = "02_07_011.html">Prev</a> | <a target = "_top" href = "index.html">Up</a> | <a href = "02_07_013.html">Next</a>
<br/><br/><br/>
<a href = "#Top">Go to top</a>
</div>

</body>
</html>



