<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_015.html">Prev</a> | <a target = "_top" href = "index.html">Up</a> | <a href = "02_07_017.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>১৬</u></p>

<p align = "center">আইল বরষা ধরি ভীষণ আকার।<br/>মেঘে ঢাকে রবিকর দিন অন্ধকার॥<br/>গভীর গর্জন সহ ঢালে জলরাশি।<br/>নাহিক বিচার কিবা দিবা কিবা নিশি॥<br/>উথলিল ভাগীরথী গেরুয়াবসনা।<br/>জুয়ারে আনিল জলে সাগরের লোনা॥<br/>ডুবাইল পঞ্চবটী সাধনার স্থল।<br/>জুয়ারের কালে উঠে আধ হাত জল॥<br/>প্রভুর অবস্থা কিবা কাদা কিবা মাটি।<br/>যেখানে আবেশ সেইখানে লুটাপুটি॥<br/>ঘটি ঘটি লোনা জল পেটে গিয়া পড়ে।<br/>হইল এবারে পীড়া বিষম উদরে॥<br/>পীড়িত বড়ই প্রভু পেটের পীড়ায়।<br/>আত্মীয়েরা সঙ্গে লয়ে দেশে চলে যায়॥<br/>নিরমল মিঠা জল দেশের পুকুরে।<br/>কিছুদিন পানে গেল একেবারে সেরে॥<br/>গ্রামবাসী-সঙ্গে ভাব পূর্বের ধরন।<br/>কভু হাসিখুশী কভু রস-আলাপন॥<br/>কখন নির্জনে যেথা লোকজন নাই।<br/>অনেকে বুঝিল ক্ষেপা হয়েছে গদাই॥<br/>গ্রামের পশ্চিমভাগে নহে বহুদূর।<br/>চেতন জনম-ভিটা যথা শ্রীপ্রভুর॥<br/>আছয়ে শ্মশান এক ভয়ঙ্কর স্থান।<br/>শিয়রে ভূতির খাল ধীর বহমান॥<br/>সন্ধ্যা হ'লে একা যেতে সাধ্য কার নাই।<br/>সংগোপনে যাইতেন জগৎ-গোসাঁই॥<br/>নিরজনে সাধনা করেন কুতূহলে।<br/>ঝোপে সুবেষ্টিত এক বটবৃক্ষতলে॥<br/>ঘোর অন্ধকার আছে তুলসীর বন।<br/>তার ধারে করিতেন সাধনা-আসন॥<br/>তুলসী-কানন করা শ্রীহস্তের তাঁর।<br/>এখন তথায় আছে দুই চারি ঝাড়॥<br/>বিবিধ সাধনা তথা হয় রাত্রিকালে।<br/>দীপ্ দীপ্ দলে দলে ভূতে আলো জ্বালে॥<br/>হাঁড়ি হাঁড়ি মিঠাই থাকিত সঙ্গে শুনি।<br/>শূন্যে শূন্যে যেত উড়ে ঢালিলে অমনি॥<br/>ক্রমশঃ পাইল টের ভাই রামেশ্বর।<br/>শ্মশানে করেন কিবা গিয়া গদাধর॥<br/>না মানেন কোন মানা কর্ম মনোমত।<br/>মেজ ভাই সর্বদাই রহে সশঙ্কিত॥<br/>রাত্রি গত প্রহরেক হইলেক পর।<br/>দূরে থাকি ডাকিতেন ভাই রামেশ্বর॥<br/>আয়রে গদাই এবে খাবার সময়।<br/>কাছে যায় সাধ্য নাই অন্তরেতে ভয়॥<br/>ভূতে পাছে করে তাড়া এই ভাবি মনে।<br/>প্রভু বলিতেন দাদা এস না এখানে॥<br/>প্রভুর অন্তরে নাই কোনই তরাস।<br/>ক্রমে করিলেন পরে শ্মশানেতে বাস॥<br/>শ্মশানের পোড়া কাঠ করি আহরণ।<br/>না আসিয়া ঘরে হয় তথায় রন্ধন॥<br/>লোকজন কাছে আসে দিনের বেলায়।<br/>সাধনার কর্মে বাধা বড় লাগে তায়॥<br/>সেইস্থান পরিহার করি তেকারণে।<br/>চলিলেন আর এক দূরস্থ শ্মশানে॥<br/>বুধইমোড়ল নাম অন্তর প্রান্তরে।<br/>অনেক গ্রামের মড়া সেইখানে পুড়ে॥<br/>ভীষণ শ্মশান লম্বা পূরব-পশ্চিমে।<br/>দিনের বেলায় গেলে ভয় লাগে মনে॥<br/>এইরূপে দেশে গিয়া করেন সাধনা।<br/>জীবিত তথায় বাস লোক-মুখে শুনা॥</p>

</div>

<div align = "center" class = "dtop">
<a href = "02_07_015.html">Prev</a> | <a target = "_top" href = "index.html">Up</a> | <a href = "02_07_017.html">Next</a>
<br/><br/><br/>
<a href = "#Top">Go to top</a>
</div>

</body>
</html>


