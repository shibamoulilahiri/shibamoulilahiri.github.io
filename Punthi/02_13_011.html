<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_13_010.html">Prev</a> | <a target = "_top" href = "index.html">Up</a> | <a href = "02_13_012.html">Next</a>
</div>

<div class = "dtop">

<p align = "center">দ্বিতীয় খণ্ড - মধুরভাবে সাধনা</p>

<p align = "center"><u>১১</u></p>

<p align = "center">বহুদিন অদর্শন ছিল শ্রীপ্রভুর।<br/>ঘরে ল'য়ে গিয়াছিল ভকত মথুর॥<br/>এবে পুরীমধ্যে তাঁর আগমন শুনি।<br/>আনন্দে পূর্ণিতান্তরা হইল ব্রাহ্মণী॥<br/>দরদর বারিধারা বহে দুনয়নে।<br/>সবেগে বাৎসল্যভাব সমুদিত মনে॥<br/>কতক্ষণে চন্দ্রাননে নবনী মাখন।<br/>প্রভুরে করিয়া কোলে করিবে অর্পণ॥<br/>উচাটন মন স্থির কিসেও না আর।<br/>পরা বারাণসী শাড়ি গায়ে অলঙ্কার॥<br/>হাতে থাল পরিপূর্ণ ছানা ননী ক্ষীর।<br/>শ্রীপ্রভুর দরশনে হইল বাহির॥<br/>গায় কৃষ্ণ-বিচ্ছেদের প্রভাসের গান।<br/>ভাবেতে ব্রাহ্মণী নন্দরানীর সমান॥<br/>পাগলিনী-সম গায় ভাসে আঁখিজলে।<br/>যে শুনে সে কাঁদে আর সঙ্গে এসে মিলে॥<br/>পুরীর ফটক-দ্বারে যবে উপনীতা।<br/>চারিধারে বামাদলে ব্রাহ্মণী বেষ্টিতা॥<br/>যেই দেখে শুনে হয় সেই বিমোহিত।<br/>গাইতে লাগিল নিম্নলিখিত সঙ্গীত॥</p>

<p align = "center"><sup>দ্বারে দাঁড়ায়ে আছে তোর মা<br/>নন্দরানী। তোরে নিতে আসি না<br/>দেখে যাব চাঁদ-বদনখানি॥<br/>আয়রে কোলে দিব তুলে বদনে<br/>সর ননী॥</sup></p>

<p align = "center">তিল-আধ প্রাণ যদি থাকে তোর মন।<br/>ব্রাহ্মণীর হৃদি-ভাব কর বিলোকন॥<br/>কোথায় গিয়াছে ভেসে কোথা তার প্রাণ।<br/>কি সুখলহরী-মধ্যে এবে ভাসমান॥<br/>কি আর রেখেছে দেখ আপনার ঘরে।<br/>মহাপ্রেমে গেছে গ'লে প্রেমের পাথারে॥<br/>হায়রে তপস্বী মহাঋষি মুনিগণ।<br/>ত্রিভুবন-সর্বজন-আরাধ্যচরণ॥<br/>আজীবন অনশন তরুতলে বাস।<br/>অবিরত নানা ব্রত কঠোর সন্ন্যাস॥<br/>প্রয়াস কেবলমাত্র তুচ্ছধনহেতু।<br/>ত্রিতাপ-সন্তাপ-ভয়ে হ'য়ে অতি ভীতু॥<br/>যোগানন্দ-ব্রহ্মানন্দ-সুখদুঃখ পার।<br/>হ'ল না দেখিতে সাধ ব্রজের ব্যাপার॥<br/>তুলনায় কি আনন্দ যোগানন্দ ধরে।<br/>যে আনন্দ গোপিনীর এক বিন্দু নীরে॥<br/>ব্রজের রহস্য কথা পরম কৌতুক।<br/>সুখে দেখে সুখ নয় দুঃখে মহাসুখ॥<br/>কিছুই না পায় সুখ সহাস্য বদনে।<br/>পরম আনন্দবোধ কেবল রোদনে॥<br/>ঢালিয়া আঁখির জল ব্রাহ্মণী হেথায়।<br/>সুবেষ্টিতা বামাদলে ধীরে ধীরে যায়॥<br/>গায় প্রেমমাখা গান মুগ্ধ যেন শুনে।<br/>ভাব-বেগে বদ্ধগতি মাঝে মাঝে থামে॥<br/>একে রমণীর কণ্ঠ মিষ্টকণ্ঠা তায়।<br/>তদুপরি প্রেম-বেগ রাগে বাহিরায়॥<br/>কিবা কান্তিমাখা গায় চেহারা কেমন।<br/>আঁকিতে নারিনু ধরি কাঠির কলম॥<br/>সুপামর চিত্রকর চিত্রে নাই হাত।<br/>বর্ণহীন পুঁজিমাত্র কালির দুয়াত॥<br/>অন্তর বুঝিয়া তুমি কর দরশন।<br/>কি ঠামে চলিয়া যায় ব্রাহ্মণী এখন॥<br/>ফটক হইতে প্রায় দশ বিঘা দূর।<br/>যেখানে একত্রে প্রভু হৃদয় মথুর॥<br/>হৃদয় মথুর স্বর শুনিবার আগে।<br/>ব্রাহ্মণীর প্রেমমাখা গীত গিয়া লাগে॥<br/>মহাবেগে বাণসম প্রভুর শ্রবণে।<br/>বাহ্য গেল সমাধিস্থ হৈলা সেইক্ষণে॥<br/>পশ্চাৎ মথুর শুনি কহিল হৃদয়ে।<br/>কে বা গায় মিষ্ট গীত দেখ না এগিয়ে॥<br/>হৃদয় একত্রে দেখে নারী কয় জনা।<br/>তার মধ্যে ব্রাহ্মণীরে নাহি যায় চেনা॥<br/>আভরণে রঙিন বসনে সজ্জা করা।<br/>লুকায়েছে তার মধ্যে তাহার চেহারা॥<br/>ব্রাহ্মণী নিকটে আসি করে নিরীক্ষণ।<br/>সমাধিস্থ প্রভুদেব নাহিক চেতন॥<br/>ব্রাহ্মণীও অচেতন প্রায় ভূমে পড়ে।<br/>থাল সহ হৃদয় যাইয়া তায় ধরে॥<br/>কিছু পরে ব্রাহ্মণী সম্বিৎ পেয়ে উঠে।<br/>বিভোর শ্রীপ্রভুদেব নেশা নাহি ছুটে॥<br/>শ্রীপ্রভুর সন্নিকটে বসিল ব্রাহ্মণী।<br/>অবিরল ঢালে জল নয়ন দুখানি॥<br/>বাঞ্ছাকল্পতরু প্রভু ভাবের বিহ্বলে।<br/>শিশুসম বসিলেন ব্রাহ্মণীর কোলে॥<br/>থালা থেকে ল'য়ে ননী হৃদয় আপনে।<br/>টুকু টুকু তুলে দেয় প্রভুর বদনে॥<br/>পঞ্চমবর্ষীয়-বয়ঃ বালক-সমান।<br/>ব্রাহ্মণীর কোলে বসে ননী সর খান॥<br/>আসক্তির দাস মন দেখ আঁখি মেলে।<br/>কি ছার কাঞ্চন-নারী ল'য়ে আছ ভুলে॥<br/>ব্রাহ্মণীর কোলে কিবা দৃশ্য করে খেলা।<br/>ধরিয়াছে ধরাতল বৈকুণ্ঠের মেলা॥<br/>বিনা-পণে দরশনে না হইল সাধ।<br/>এবা কিবা নরবুদ্ধি অতি পরমাদ॥<br/>দ্রবময়ী ব্রহ্মবারি জলাধারে ভরা।<br/>জীবের জীবনরস সুরম্য চেহারা॥<br/>স্বভাব-সুলভ ভাবে সদা আছে গ'লে।<br/>উথলায় যেন তায় পবন-হিল্লোলে॥<br/>তেমনি রসের সিন্ধু প্রভু ভগবান।<br/>ভক্তভাব-বাতে তাহে তুলিছে তুফান॥<br/>বিশেষতঃ শ্রীপ্রভুর বৈষ্ণব সাধনে।<br/>ব্রাহ্মণী ভকতিমুখী ভক্তি ভাল চিনে॥<br/>বিষম রগড় বড় তুলেন ব্রাহ্মণী।<br/>একমনে শুন মন কহিব কাহিনী॥<br/>কখন গোপিনীবেশ সুন্দর দেখিতে।<br/>আনন্দলহরী ধরা আছে ডান হাতে॥<br/>মাতোয়ারা হ'য়ে গায় নীচে লেখা গান।<br/>যে শুনে তাহার হয় দ্রবীভূত প্রাণ॥</p>

<p align = "center"><sup>আয় গো আয় গোষ্ঠে,<br/>গোচারণে যাই।<br/>শুনচি নিধুবনে রাখালরাজা<br/>হবেন রাই, হায় শুনতে পাই॥<br/>পীতধড়া মোহন চূড়া রাইকে<br/>পরাবে, হাতে বাঁশরি দিবে -<br/>রাইকে রাজা সাজাইয়ে,<br/>কোটাল হবে প্রাণ-কানাই।<br/>ললিতা বিশাখা আদি অষ্ট সখীগণ,<br/>রাখাল হবে পঞ্চজন -<br/>তারা আবা দিয়ে বনে বনে,<br/>ফিরাবে ধবলী গাই॥</sup></p>

<p align = "center">প্রভুর পুরুষের মত নাহি কোন লাজ।<br/>প্রিয় দরশন গায় বাউলের সাজ॥<br/>কোমরেতে বাঁধা ডুগি বাজে তালে তালে।<br/>গোরা গুণ-গীত গায় ভক্তি-রসে গ'লে॥</p>

<p align = "center"><sup>গৌর-প্রেমের ঢেউ লেগেছে গায়।<br/>তার হিল্লোলে পাষণ্ড দলন,<br/>এ ব্রহ্মাণ্ড তলিয়ে যায়॥<br/>মনে করি ডুবে তলিয়ে রই,<br/>গৌরচাঁদের প্রেম-কুমীরে<br/>গিলেচে গো সই।<br/>এমন ব্যথার ব্যথী কে আর আছে,<br/>হাত ধরে টেনে তোলায়॥</sup></p>

<p align = "center">প্রভু হন বাহ্যহারা ব্রাহ্মণীর গানে।<br/>তখনি অমনি যেই ক্ষণে ঢুকে কানে॥<br/>ভাবময়ী ভক্তিময়ী ব্রাহ্মণীর দেহ।<br/>মানবী-আকার কিন্তু মহাদেবী কেহ॥</p>

</div>

<div align = "center" class = "dtop">
<a href = "02_13_010.html">Prev</a> | <a target = "_top" href = "index.html">Up</a> | <a href = "02_13_012.html">Next</a>
<br/><br/><br/>
<a href = "#Top">Go to top</a>
</div>

</body>
</html>


