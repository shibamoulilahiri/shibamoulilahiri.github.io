<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_001.html">Prev</a> | <a target = "_top" href = "index.html">Up</a> | <a href = "02_07_003.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>২</u></p>

<p align = "center">ধ্যানের সময় কি দেখেন শুন মন।<br/>কুয়াসার মত হয় প্রথম দর্শন॥<br/>দ্বিতীয় দর্শন তাঁর অপূর্ব আখ্যান।<br/>খদ্যোৎমণ্ডিত বাসে সৃষ্টি শোভমান॥<br/>তৃতীয় দর্শন চন্দ্র দিনেশের কর।<br/>শেষ মনোহর দৃশ্য জ্যোতির সাগর॥<br/>যখন জ্যোতির মধ্যে হইতেন লীন।<br/>সে সময় জড়-অঙ্গ বাহ্যজ্ঞানহীন॥<br/>দেহ-ভাব-জ্ঞান-লোপ দেহে নাই মন।<br/>সিন্ধুর সিন্ধুর সঙ্গে যেন সমাগম॥<br/>এদিকে ভাবের রাজ্যে দরশন কত।<br/>শ্রীবয়ানে আনন্দের আভা বিভাসিত॥<br/>উন্মীলিত আঁখি কভু সহজের প্রায়।<br/>জীবন্ত প্রতিমা কত দেখে প্রভুরায়॥<br/>সম্বল রোদন বল প্রভু-অবতারে।<br/>লীলা অঙ্গীভূত যত সাধনা-সমরে॥<br/>শুন অপরূপ লীলা প্রভু একদিন।<br/>পঞ্চবটীতলে গঙ্গাকূলে সমাসীন॥<br/>চক্ষুর সীমায় যত সব নিরীক্ষণ।<br/>পঞ্চবট গঙ্গাতট বৃক্ষলতাগণ॥<br/>পরিষ্কার নীলাকাশ প্রকৃতির খেলা।<br/>ধ্যানস্থ নহেন আছে আঁখি দুটি খোলা॥<br/>এমন সময় হয় দৃষ্টির গোচর।<br/>অতি অনির্বচনীয় সর্বাঙ্গ সুন্দর॥<br/>জ্যোতির্ময়ী মানবী মূরতি নিরুপমা।<br/>জীবন্ত মন্থর-গতি কনক-প্রতিমা॥<br/>আলোকিত করি স্থান বিজলী ভাতিয়ে।<br/>আসিছেন প্রভুদেব যেখানে বসিয়ে॥<br/>অনিন্দ্য ভুবনে হেন নাহি উপমায়।<br/>বিষাদ-কলঙ্ক কিন্তু মুখচন্দ্রিমায়॥<br/>দেখিয়া শ্রীপ্রভুদেব চিন্তে মনে মনে।<br/>কেবা ইনি কি কারণ আসিছে এখানে॥<br/>এমন সময় কিবা আশ্চর্য কথন।<br/>উপ্ শব্দে হনু এক দিল দরশন॥<br/>নিপতিত পদতলে হইল তাঁহার।<br/>কে যেন বলিল এই মূরতি সীতার॥<br/>মা বলিয়া কাছে প্রভু যাইতে যাইতে।<br/>অমনি মিশিল আসি প্রভুর অঙ্গেতে॥<br/>রামকৃষ্ণ-লীলা অতি বিচিত্র কথন।<br/>সাধনার আগে এই প্রথম দর্শন॥<br/>এ গাছের গুঁড়ি নীচে ঊর্ধ্বদেশে মূল।<br/>সর্ব-অগ্রে ফল হয় তার পরে ফুল॥<br/>আজীবন শ্রীপ্রভুর এত দুঃখ কেনে।<br/>মূল তার সীতা দেখা সবার প্রথমে॥<br/>জনমদুঃখিনী সীতা রামায়ণে গায়।<br/>স্ত্রীলোকের সীতা নাম নাহিক কোথায়॥<br/>শ্রীমুখে বলিয়াছিলা জগৎ-গোসাঁই।<br/>সীতা দেখি আগোটা জীবনে দুঃখ পাই॥</p>

</div>

<div align = "center" class = "dtop">
<a href = "02_07_001.html">Prev</a> | <a target = "_top" href = "index.html">Up</a> | <a href = "02_07_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>



