<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_13_000.html">Prev</a> | <a target = "_top" href = "index.html">Up</a> | <a href = "02_13_002.html">Next</a>
</div>

<div class = "dtop">

<p align = "center">দ্বিতীয় খণ্ড - মধুরভাবে সাধনা</p>

<p align = "center"><u>১</u></p>

<p align = "center">রামকৃষ্ণ-লীলাকথা গাইলে শুনিলে।<br/>সাধন-ভজনহীন হেন কলিকালে॥<br/>অনায়াসে মিলে সুদুর্লভ ভক্তিধন।<br/>হেলায় টুটিয়া যায় ভবের বন্ধন॥<br/>অকূল-সাগর-পার দেশদেশান্তরে।<br/>নিজ প্রয়োজনে যদি কোন জন ফিরে॥<br/>মন-মুগ্ধ বিজাতীয় দ্রব্যাদি রকম।<br/>নিত্যই কতই শত করে দরশন॥<br/>নূতন নূতন সঙ্গে দিবানিশি বাস।<br/>তথাপি বিদেশী দুঃখে সুদীর্ঘ নিঃশ্বাস॥<br/>নিঃশ্বাসে নিঃশ্বাসে ছাড়ে বদন মলিন।<br/>ভাবে কবে পাবে পুনঃ জনম-জমিন্॥<br/>সেইরূপ প্রভুদেব নানা অবস্থায়।<br/>পতিত যদিও তবু না ভুলেন মায়॥<br/>নানান সাধনে নানা মূর্তি আরাধনা।<br/>সাধনান্তে সেই নাম শ্যামা শ্যামা শ্যামা॥<br/>শ্যামার আনন্দময়ী পরমা মূরতি।<br/>সমভাবে হৃদে তাঁর জাগে দিবারাতি॥<br/>মা মা বোল অবিরত ফুটে শ্রীবদনে।<br/>শ্যামা সকলের মূল ষোল আনা মনে॥<br/>কখন রমণীবেশ ধরিয়া আপুনি।<br/>সখীভাবে সেবিতেন জগৎ-জননী॥<br/>কখন শ্যামায় হয় চামরব্যজন।<br/>কখন প্রদান পদে বিল্ব সচন্দন॥<br/>মনেতে উদয় তাঁর যে ভাব যখন।<br/>জীবের অবোধ্য সেইমত আচরণ॥<br/>বুঝিতেন শ্যামা মায় সকলের সার।<br/>যাবতীয় মূরতির শ্যামাই আধার॥<br/>শ্যামা তুষ্টে সব তুষ্ট তবে সিদ্ধ কাজ।<br/>সর্ব ঘটে এক শ্যামা করেন বিরাজ॥<br/>সাকারা আকারহীনা অনন্ত অদ্ভুত।<br/>যত অবতার শ্যামা-সিন্ধুর বুদ্বুদ॥<br/>কুলকুণ্ডলিনী শ্যামা দ্বার দিলে ছেড়ে।<br/>তবে জীব যেতে পারে ইষ্টের গোচরে॥<br/>শ্যামা গৃহ শ্যামা গৃহী শ্যামা রাজা রানী।<br/>দ্বারিরূপে দ্বার রক্ষা করেন আপুনি॥<br/>শ্যামা সুপ্রসন্না অগ্রে না হইলে পরে।<br/>নঙ্গর ফেলিয়া জীব দাঁড় টেনে মরে॥<br/>মহাশক্তি রাখে যদি প্রচ্ছন্ন মায়ায়।<br/>কোন্ কালে কোন্ বলে কে চৈতন্য পায়॥<br/>বরাবর তাই প্রভু প্রভু-অবতারে।<br/>নিজে ভজি দিলা শিক্ষা শক্তি ভজিবারে॥<br/>শ্রীপ্রভুর লীলাকাণ্ড রত্নের আকর।<br/>নানা ধর্মভাব মর্ম ইহার ভিতর॥<br/>রুচিপ্রিয় যাবতীয় সকলই মিলে।<br/>একা রামকৃষ্ণলীলা-সাগরে ডুবিলে॥</p>

</div>

<div align = "center" class = "dtop">
<a href = "02_13_000.html">Prev</a> | <a target = "_top" href = "index.html">Up</a> | <a href = "02_13_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>


