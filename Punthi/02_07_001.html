<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_000.html">Prev</a> | <a target = "_top" href = "index.html">Up</a> | <a href = "02_07_002.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>১</u></p>

<p align = "center">কৃপা কর ইষ্টগোষ্ঠী ঠেকিয়াছি দায়।<br/>প্রভুর সাধন-কথা হৃদে না জুয়ায়॥<br/>বড়ই সুগুহ্য কথা গুরুতম তত্ত্ব।<br/>সুমূর্খ পামর নহে বর্ণিবার পাত্র॥<br/>বিষম সমস্যা ইহা বিশেষে আমার।<br/>কোথাও না পাই কিছু ঠিক সমাচার॥<br/>কার পর কি করিলা প্রভু ভগবান।<br/>চোখে দেখা যার সেও না বুঝে সন্ধান॥<br/>জগৎ-জননী সিদ্ধিদাত্রী শ্যামা-সুতা।<br/>লিখাইয়া দেহ মোরে সাধনার কথা॥<br/>অভয়ে অভয়-পদ বলে বাঁধি ছাতি।<br/>লিখি এ মহান কাণ্ড রামকৃষ্ণ-পুঁথি॥<br/>থাকি কিছুদিন প্রভু কামারপুকুরে।<br/>উপনীত হইলেন দক্ষিণশহরে॥<br/>নিত্যকর্ম শ্যামা-সেবা করিতে করিতে।<br/>বহিতে লাগিল বেগ শ্রীপ্রভুর চিতে॥<br/>একাকী থাকেন প্রভু চিন্তায় মগন।<br/>কখন থাকেন বসি যথা নিরঞ্জন॥<br/>জাহ্নবীর তীরে কিংবা পঞ্চবটমূলে।<br/>সতত মানুষে যেই দিকে নাহি চলে॥<br/>নির্জনে ধ্যানের হেতু প্রভু নারায়ণ।<br/>রোপিয়াছিলেন আগে তুলসী-কানন॥<br/>গঙ্গাতীরে বিল্বমূলে পুরীর ভিতর।<br/>এখন কাননে গাছ ডাগর ডাগর॥<br/>বেড়া দিয়া ঘেরিবারে হৈল তাঁর মন।<br/>করিবারে সেই স্থান অধিক নির্জন॥<br/>বেড়ার যোগাড় কেবা করে হেন নাই।<br/>তে কারণ চিন্তামগ্ন আছেন গোসাঁই॥<br/>হেনকালে কি হইল শুন শুন মন।<br/>প্রভু-রামকৃষ্ণ-কথা অমৃত-কথন॥<br/>অদ্ভুত প্রভুর লীলা নহে বলিবার।<br/>দেখিতে দেখিতে ডাকে গঙ্গাতে জুয়ার॥<br/>সমাসীন প্রভুদেবে নিকটে দেখিয়া।<br/>সোহাগে চরণোদ্ভবা উঠে উথলিয়া॥<br/>প্রসারি সহস্র কর ঊর্মিমালা-ছলে।<br/>আলিঙ্গিতে জন্মস্থান চরণযুগলে॥<br/>রিক্তহস্ত নহে সঙ্গে কিবা উপহার।<br/>ভক্তিসহ শুন কথা বিশ্বাস-ভাণ্ডার॥<br/>বসিয়া দেখেন প্রভুদেব বটমূলে।<br/>প্রয়োজন যাহা তাই ভেসে আসে জলে॥<br/>এক তাড়া রলা কাষ্ঠ আসিছে বন্যায়।<br/>ক্রমে অতি সন্নিকট প্রতিকূল বায়॥<br/>বাগানেতে কর্ম করে মালী একজন।<br/>ভর্তাভারী নাম তার প্রভুপদে মন॥<br/>হেনকালে সেইখানে হৈল উপনীত।<br/>অমৃত-লহরী রামকৃষ্ণ-লীলাগীত॥<br/>শ্রীআজ্ঞা মালীরে তাড়া উঠাইতে কূলে।<br/>যেন আজ্ঞা ভক্তমালী নামে গিয়ে জলে॥<br/>গোটা তাড়া টানিয়া আনিল তীরে মালী।<br/>দেখিল সমান মাপে কাটা রলাগুলি॥<br/>পরিমাণে তিল-আধ ছোট-বড় নাই।<br/>ঠিক যেন প্রয়োজন রলা ঠিক তাই॥<br/>সংলগ্ন তাহাতে পুনঃ একতাল দড়ি।<br/>কিমাশ্চর্য সঙ্গে এক ছুরিকা কাটারি॥<br/>যথা আজ্ঞা ভক্তমালী আনন্দিত মনে।<br/>বেঁধে দিল বেড়া সেই সব উপাদানে॥<br/>কার্য-সমাপনে কিবা বিস্ময় নেহারি।<br/>না বাঁচিল এক তিল কাষ্ঠ কিবা দড়ি॥<br/>এই বেড়া-সুবেষ্টিত তুলসীর বন।<br/>তার মধ্যে করিলেন ধ্যানের আসন॥<br/>রাত্রিকালে এই স্থলে করিতেন ধ্যান।<br/>কোনরূপে কেহ কিছু না জানে সন্ধান॥</p>

</div>

<div align = "center" class = "dtop">
<a href = "02_07_000.html">Prev</a> | <a target = "_top" href = "index.html">Up</a> | <a href = "02_07_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



