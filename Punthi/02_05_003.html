<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_05_002.html">Prev</a> | <a target = "_top" href = "index.html">Up</a> | <a href = "02_05_004.html">Next</a>
</div>

<div class = "dtop">

<p align = "center">দ্বিতীয় খণ্ড - বিবাহ</p>

<p align = "center"><u>৩</u></p>

<p align = "center">বিবাহের সব কথা করি স্থিরতর।<br/>রামেশ্বরে পাঠাইয়া দিলেন খবর॥<br/>পুলক অন্তর তেঁহ শুভ সমাচারে।<br/>দিন করি স্থিরতর কুটুম্বের ঘরে॥<br/>পাঠাইল নিমন্ত্রণ লিখন করিয়া।<br/>আই ঠাকুরানী কন ঘরে ঘরে গিয়া॥<br/>প্রতিবাসী নর-নারী খুশী অতিশয়।<br/>সর্বাধিক খুশী প্রভু হবে পরিণয়॥<br/>আনন্দসাগরে ভাসে গ্রামের রমণী।<br/>মহানন্দে আত্মহারা আই ঠাকুরানী॥<br/>মেজ ভাই রামেশ্বর বনিতা তাঁহার।<br/>প্রভুরে দেখেন যেন পুত্র আপনার॥<br/>বড় সাধ বিবাহেতে হয় বাদ্য-ঘটা।<br/>দৈবক্রমে কিন্তু না ঘটিয়া উঠে সেটা॥<br/>ঘরে ঘরে প'ড়ে গেল আনন্দের ধুম।<br/>রাত্রিকালে কারো চোখে নাহি আসে ঘুম॥<br/>ক্রমে বিবাহের দিন হৈল উপনীত।<br/>প্রতিবাসী রমণীরা সবে উপস্থিত॥<br/>পরম সুঠাম প্রভুদেবে সাজাইতে।<br/>কেহ বা চন্দন ঘষে কেহ মালা গাঁথে॥<br/>যতনে রচনা কৈল বেশ মনোহর।<br/>মন হরে হেরে পরা সুন্দর কাপড়॥<br/>গ্রাম্য রমণীরা করে মাঙ্গলিক ধ্বনি।<br/>আহ্লাদে কাঁদেন মেজ ভাজ-ঠাকুরানী॥<br/>বাদ্য-ঘটা না হইল বড় দুঃখ মন।<br/>অন্তরেতে বুঝিলেন প্রভু নারায়ণ॥<br/>সান্ত্বনা-কারণ তবে বলিলেন তাঁয়।<br/>দেখ শুন কিবা বাদ্য বাজিছে বিয়ায়॥<br/>এত বলি দেন মুখে বোল পরিপাটি।<br/>ডেলে গু ডেলে গু ডেলে ডেলে কাটি॥<br/>ঢোলের স্বরূপ হাতে পাছা বাজাইয়া।<br/>বাজান ডোমের বাদ্য নাচিয়া নাচিয়া॥<br/>মহারঙ্গকর প্রভু অতুল ভুবনে।<br/>নকলে সুপটু হেন নাহি শুনি কানে॥<br/>বাদ্যাপেক্ষা রঙ্গাধিক প্রভুর বাজন।<br/>নাড়ী ফাটে হেসে লুটে দর্শকের গণ॥<br/>কোনই সরম লজ্জা নাহি শ্রীপ্রভুর।<br/>সরল সহজ সোজা গদাই ঠাকুর॥<br/>বিবাহেতে লজ্জাহীন যত হ'ক নর।<br/>তথাপি সলজ্জ বাহ্যে জড় জড় স্বর॥<br/>প্রভুর দেখহ লজ্জা-গন্ধ-মাত্র নাই।<br/>বুঝিতে এসব কথা বাল্যভাব চাই॥<br/>চাই দিব্য মুক্ত খোলা সরল নয়ন।<br/>সরল বিশ্বাস আর হরিলুব্ধ মন॥<br/>সুসরল মন স্বচ্ছ স্ফটিকের প্রায়।<br/>তার মধ্য দিয়া যত লীলা দেখা যায়॥<br/>যদ্যপি কালিমা ম'লা মনে গিয়া ধরে।<br/>আজন্মে বিগত হয় আঁধারে আঁধারে॥<br/>ভাঙিয়া দিতাম কথা কলমেতে আঁকি।<br/>যত কব তিলমাত্র সব রবে বাকি॥<br/>শ্রীপ্রভুর লীলাকাণ্ড অপরূপ খনি।<br/>পূর্ণিত সজ্জিত তায় নানা রত্ন-মণি॥<br/>কথার এ কথা নয় কর দরশন।<br/>নীরবে লইয়া সঙ্গে সুসরল মন॥<br/>রঙ্গে মাতি বরযাত্রী জুটিয়া সকলে।<br/>আগে পাছে শ্রীপ্রভুর বিয়া দিতে চলে॥<br/>শুনা কথা শিবের বিবাহ মনে পড়ে।<br/>উমা সহ যেইবার অচল-আগারে॥<br/>বিয়া দিতে যত ভূতে মহা মেতে চলে।<br/>যেতে পথে নানা মতে জাতি-খেলা খেলে॥<br/>মহারঙ্গী নন্দী ভৃঙ্গী ভৈরব বেতাল।<br/>দৈত্যদানা ধূর্তপনা ধরা আলথাল॥<br/>ছুটাছুটি হুটপটি মাটি ফাটে দাপে।<br/>মহাফণী ত্রস্ত প্রাণী কোটি শিরে কাঁপে॥<br/>ভূতদলে আলো জ্বালে মুখের ভিতর।<br/>চারি ধারে যায় ঘেরে ষাঁড়ে দিগম্বর॥<br/>সেইমত বরযাত্রী শ্রীপ্রভুর সাথে।<br/>খোলা পায় খোলা গায় ঠেঙা লাঠি হাতে॥<br/>গামছা কাঁধেতে বাঁধা কোমরে চাদর।<br/>কৌতুক রহস্য মুখে হাজার রগড়॥<br/>যেতে পথে কত রঙ্গ কব আমি কটি।<br/>উতরিল সন্নিকটে জয়রামবাটী॥</p>

</div>

<div align = "center" class = "dtop">
<a href = "02_05_002.html">Prev</a> | <a target = "_top" href = "index.html">Up</a> | <a href = "02_05_004.html">Next</a>
<br/><br/><br/>
<a href = "#Top">Go to top</a>
</div>

</body>
</html>



