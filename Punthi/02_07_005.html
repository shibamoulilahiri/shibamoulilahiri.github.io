<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_07_004.html">Prev</a> | <a target = "_top" href = "index.html">Up</a> | <a href = "02_07_006.html">Next</a>
</div>

<div class = "dtop">

<p align = "center">দ্বিতীয় খণ্ড - অনুরাগে কালীদর্শন</p>

<p align = "center"><u>৫</u></p>

<p align = "center">কোন দিন মা মা বলি সম্বোধি শ্যামায়।<br/>কহেন কাকুতি করি হৃদি-বেদনায়॥<br/>বিদরিছে হিয়া মাগো তোমারে না হেরি।<br/>দুঃখী ছেলে কেঁদে বুলে দেখ দয়া করি॥<br/>রামপ্রসাদেরে কৃপা কেমনে করিলে।<br/>আমি কি কেহই নই সেই একা ছেলে॥<br/>কোন দিন পূজা সাঙ্গে শ্যামাগুণগান।<br/>করিয়া হইত তাঁর আকুল পরাণ॥<br/>ভাসিয়া যাইত বক্ষ নয়নের জলে।<br/>কাকুতি-মিনতি কত শ্যামা-পদতলে॥<br/>বিরহ-যাতনা এত কে করে কিনারা।<br/>অবশেষে হইতেন বাহ্যজ্ঞানহারা॥<br/>অদৃষ্ট অপূর্ব শ্যামাপূজার ব্যাপার।<br/>বিধিশাস্ত্র নাহি জানে কোন সমাচার॥<br/>হৃদয়-সহিত যত ব্রাহ্মণে মিলিয়া।<br/>বাহিরে আনিত ধরি পীড়িত বুঝিয়া॥<br/>দুই-তিন-ঘণ্টা-কাল এ হেন ধরন।<br/>ক্রমশঃ হইত পরে বাহ্যিক চেতন॥<br/>সে সময়ে বোধ হয় তাঁহারে দেখিলে।<br/>ঠিক যেন কাঁচা-ঘুমে তোলা শিশুছেলে॥<br/>অবশ অবশ তনু না ধরে চরণ।<br/>শ্রীমুখে কেবলমাত্র মা মা উচ্চারণ॥<br/>এ হেন অবস্থা দেখি কি বুঝিবে নরে।<br/>কি ভাবে এ ভাব তাঁর হৃদয়-ভিতরে॥<br/>লোকের কি আছে সাধ্য বুঝে হেন ভাব।<br/>বুঝিবে আপনি ধরি যেমন স্বভাব॥<br/>উদয় বিবিধ ভাব হয় পূজাকালে।<br/>অশ্রুত অদৃষ্ট তাই লোকে ক্ষেপা বলে॥<br/>ভক্তিমতী রাসমণি জামাতা মথুর।<br/>বুঝিল পাগল-ভাব হয়েছে প্রভুর॥<br/>কিন্তু তাঁরা শ্রদ্ধা-ভক্তি প্রভুদেবে করে।<br/>তাঁর সঙ্গে ভালবাসা ভিতরে ভিতরে॥<br/>প্রভুর দুঁহার প্রতি করুণা অপার।<br/>পাগল নহেন তিনি এই সমাচার॥<br/>বুঝাইয়া দিত স্বরূপত্ব-প্রদর্শন।<br/>শুন রামকৃষ্ণ-কথা অমৃত-কথন॥</p>

</div>

<div align = "center" class = "dtop">
<a href = "02_07_004.html">Prev</a> | <a target = "_top" href = "index.html">Up</a> | <a href = "02_07_006.html">Next</a>
<br/><br/><br/>
<a href = "#Top">Go to top</a>
</div>

</body>
</html>



