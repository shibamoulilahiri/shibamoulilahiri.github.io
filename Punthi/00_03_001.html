<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "00_03_000.html">Prev</a> | <a target = "_top" href = "index.html">Up</a> | <a href = "00_03_002.html">Next</a>
</div>

<div class = "dtop">

<p align = "center">বন্দনা - ভক্ত-বন্দনা</p>

<p align = "center"><u>১</u></p>

<p align = "center">গললগ্ন-কৃতবাস ভক্তগণ-আগে।<br/>সবার চরণরেণু অভাগিয়া মাগে॥<br/>রামকৃষ্ণ-ভক্তসম নাহি কিছু আর।<br/>যাদের হৃদয়-মধ্যে প্রভুর আগার॥<br/>যাহা কিছু নাহি মিলে শাস্ত্র আলাপনে।<br/>অনায়াসে হয় লভ্য ভক্ত দরশনে॥<br/>ভক্তের অসাধ্য কিছু নাহিক সংসারে।<br/>পঙ্গুরে করিলে দয়া লঙ্ঘে গিরিবরে॥<br/>অন্ধেরে করিলে কৃপা দিব্যচক্ষু মিলে।<br/>সুমধুর গুপ্ত খেলা দেখে কুতুহলে॥<br/>শুষ্ক কাঠে যদি কৃপাকণা দান করে।<br/>ফুলপত্র প্রসবিয়া তখনি মুঞ্জরে॥<br/>আচোট পাষাণে যদি দেখে আঁখি মিলে।<br/>দ্রবময়ী বারি হয়ে স্রোত বহি চলে॥<br/>সুমূর্খ উপরে যদি দয়া উপজয়।<br/>আগম নিগম বেদে হৃদয়ে উদয়॥<br/>ভক্তি বলি যেই বস্তু ভক্তি-শাস্ত্রে বলে।<br/>শাস্ত্র-অধ্যয়নে সেই ভক্তি নাহি মিলে॥<br/>পঞ্জিকাতে যেন কত আড়া জল লেখা।<br/>নিঙ্গুড়িলে পাঁজি নাহি বিন্দু যায় দেখা॥<br/>সেইমত ভক্তি-শাস্ত্রে ভক্তি-বিবরণ।<br/>আছেমাত্র নাহি মিলে ভকতি-রতন॥<br/>সেই ভক্তিলাভ ভক্ত-সেবনেতে হয়।<br/>সত্যাপেক্ষা অতি সত্য কহিনু নিশ্চয়॥<br/>প্রভুপদ লভিতে যাহার আছে মন।<br/>আগে ভজ শ্রীপ্রভুর ভকত-চরণ॥<br/>ভক্তের মহিমা-গানে নাহিক শকতি।<br/>সুমূর্খ পামর আমি হীন-বুদ্ধি-মতি॥<br/>প্রভুভক্তসম পূজ্য আর কিবা আছে।<br/>গুরুভক্ত-পদরজ অভাগিয়া যাচে॥<br/>কৃপাবিন্দু ভক্তবৃন্দ কর মোরে দান।<br/>অধমেরে যুগলচরণে দেহ স্থান॥<br/>পদরজ বিনে মম গতি নাহি আর।<br/>রজ-রত্ন দিয়া হবে করিতে উদ্ধার॥<br/>আর এক মাগি ভিক্ষা তোমা সবা ঠাঁই।<br/>দেহ শক্তি ঠাকুরের লীলা কিছু গাই॥<br/>রামকৃষ্ণলীলাগানে বড় অভিলাষ।<br/>কারণ তাহার নিম্নে করিনু প্রকাশ॥<br/>শহরে চাকুরি করি পাড়াগাঁয়ে ঘর।<br/>অন্নকষ্টহেতু চিরকাল দেশান্তর॥<br/>বৎসরান্তে যদি কিছুদিন ছুটি পাই।<br/>দেখিবারে সবে ঘরে দেশে চলে যাই॥<br/>নাহি পেলে অবসর যাওয়া নাহি হয়।<br/>স্নেহময়ী জননীর দুঃখ অতিশয়॥<br/>শিন্নি মানসিক মাতা করে সত্যপীরে।<br/>দিব পূজা সত্যপীর ছেলে এলে ঘরে॥<br/>একবার ঘরে যবে জননী আমার।<br/>হাঁড়ি হাঁড়ি মোয়ালাড়ু করি স্তূপাকার॥<br/>পূজা দেন সত্যপীরে শুভবার তিথি।<br/>পুরোহিত করে পাঠ সত্যপীর-পুঁথি॥<br/>শুনিতে শুনিতে পুঁথি কেঁদে উঠে প্রাণী।<br/>কেন সত্যপীর-পূজা কেন তায় শিন্নি॥<br/>দয়াল ঠাকুর মোর পতিত-পাবন।<br/>ক্ষণে ক্ষণে হৃদিমধ্যে হয় উদ্দীপন॥<br/>সাধ এঁটে ফুটে উঠে অন্তর-ভিতরে।<br/>রামকৃষ্ণ-ঠাকুরে পুঁথি পেলে পরে॥<br/>হেনরূপে নিমন্ত্রিয়া যত গ্রামবাসী।<br/>রাখিতাম প্রভু-প্রিয় জিলিপির রাশি॥<br/>বসাইয়া সিংহাসনে ঠাকুর আমার।<br/>চন্দনে সাজায়ে দিতু গলে ফুলহার॥<br/>আনি তুলে শতদল-পদ্ম অগণন।<br/>করিতাম চারিধারে কমল-কানন॥<br/>আয়োজন নানা ভোজ্য যায় তাঁর প্রীতি।<br/>আপনি করিতু পাঠ রামকৃষ্ণ-পুঁথি॥<br/>এই উপজিল সাধ পুঁথি কিসে পাই।<br/>বিষম সমস্যা পুঁথি লিখি শক্তি নাই॥<br/>প্রভু-সম প্রভু-ভক্ত অতুল শকতি।<br/>দয়ায় বানায়ে দেহ রামকৃষ্ণ-পুঁথি॥<br/>আমার অতীত সাধ্য নাই বুদ্ধি বল।<br/>তোমাদের পদরজ ভরসা সম্বল॥<br/>কৃপাশক্তি দিয়া মোরে কর বলীয়ান।<br/>যেন পারি করিবারে প্রভু-লীলা-গান॥<br/>লিখি পুঁথি লোকখ্যাতি নাহি আশা মনে।<br/>শুদ্ধমাত্র চাই পুঁথি পাঠের কারণে॥<br/>দেহ রামকৃষ্ণ-ভক্তি আর পুঁথি তাঁর।<br/>তোমাসবা প্রভু-ভক্তে প্রার্থনা আমার॥<br/>নাহি চাই জপ তপ ধ্যান আচরণে।<br/>সাযুজ্য সালোক্য আদি সামীপ্য নির্বাণে॥<br/>নাহি চাই সিদ্ধাই ঐশ্বর্য আদি যত।<br/>বিড়ম্বনা মাত্র বোধ নহে মনোমত॥<br/>সাজাইব মনোমত ঠাকুরে আমার।<br/>অবিরত রব রত সেবাতে তাঁহার॥<br/>মনে মনে এই সাধ উঠে দিবারাতি।<br/>তাই মাগি তোমা ঠাঁই রামকৃষ্ণ-পুঁথি॥</p>

</div>

<div align = "center" class = "dtop">
<a href = "00_03_000.html">Prev</a> | <a target = "_top" href = "index.html">Up</a> | <a href = "00_03_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



