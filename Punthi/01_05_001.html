<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_05_000.html">Prev</a> | <a target = "_top" href = "index.html">Up</a> | <a href = "01_06.html">Next</a>
</div>

<div class = "dtop">

<p align = "center">প্রথম খণ্ড - হনুমানের সঙ্গে খেলা</p>

<p align = "center"><u>১</u></p>

<p align = "center">বাল্যলীলা শ্রীপ্রভুর বড়ই সুন্দর।<br/>শুন মন কেমনে খেলেন গদাধর॥<br/>বিশ্বপতি শিশুমতি শিশুর আকার।<br/>লীলা তাঁর ধরামাঝে বুঝা অতি ভার॥<br/>সব অমানুষী কার্য সম্ভবে না নরে।<br/>দেখে লোকে তবু কিছু বুঝিতে না পারে॥<br/>যতই ঐশ্বর্য দেখে গ্রামবাসিগণ।<br/>গদা'য়ে ঈশ্বরভাব না আসে কখন॥<br/>নিকটে সরাইঘাটা যথা মায়াপুর।<br/>মামাবাড়ি সেই গ্রামে ছিল শ্রীপ্রভুর॥<br/>একবার মার সঙ্গে তথায় গমন।<br/>পথিমধ্যে জননীরে বলিলা বচন॥<br/>বস্ত্রে করি আচ্ছাদন কোলে কর মোরে।<br/>পথে যেতে কেহ যেন না দেখে আমারে॥<br/>যথা কথা মাতা করি বস্ত্রে আবরণ।<br/>গদায়ে করিয়া কোলে করেন গমন॥<br/>পথ-সন্নিকটে এক পীরের আস্থান।<br/>সুশীতল বৃক্ষতল মনোরম স্থান॥<br/>সন্ধান পাইয়া মায়ে কন ধীরে ধীরে।<br/>দেহ দেহ দেহ গো মা নামাইয়া মোরে॥<br/>বৃক্ষমূলে অধিষ্ঠিত যথা সত্যপীর।<br/>প'ড়ে কত হাতী ঘোড়া বানানো মাটির॥<br/>তাড়াতাড়ি ছুটিয়া গেলেন গদাধর।<br/>কি জানি কি ভাবে ভরে তাঁহার অন্তর॥<br/>গদাই বসিয়া তথা রহিলা অমনি।<br/>কানে না প্রবেশে যত ডাকেন জননী॥<br/>কোন মতে তথা হ'তে উঠিতে না চান।<br/>নিরখিয়া জননীর আকুল পরাণ॥<br/>বুঝাইয়া নানামতে কোলে নিতে তাঁয়।<br/>তবে কতক্ষণ পরে ভাব ভেঙে যায়॥<br/>বড়ই সুন্দর শিশু গদায়ের কথা।<br/>পুনরায় দ্বিতীয় বিপদে পড়ে মাতা॥<br/>পথে যেতে পূর্ববৎ গদাধর কোলে।<br/>উপনীত পথপ্রান্তে কোন বৃক্ষতলে॥<br/>ডালে মূলে মুখপোড়া অসংখ্য বানর।<br/>দেখিয়া বড়ই খুশী হৈলা গদাধর॥<br/>হাতে ছড়ি তাড়াতাড়ি গদাধর যান।<br/>যেখানে বসিয়া মুখপোড়া হনুমান॥<br/>অতি অল্পবয়ঃ শিশু ভয় নাহি মনে।<br/>তাড়া করিলেন গিয়া যত হনুমানে॥<br/>আপোষা বনের পশু হনুমানগণ।<br/>গদা'য়ের প্রতি নাহি করে আক্রমণ॥<br/>নামিয়া আইল যারা বসেছিল ডালে।<br/>নানা রঙ্গে গদায়ের সঙ্গে তারা খেলে॥<br/>ছুটাছুটি খেলে কত যত হনুমান।<br/>তা দেখিয়া জননীর আকুল পরাণ॥<br/>হিংসা করে পাছে কোন বনের বানর।<br/>ঘন ঘন ডাকে তাঁয় আয় গদাধর॥<br/>সামান্য ঘটনা কথা বড় নয় বেশী।<br/>তথাপি সকল দেখ কার্য অমানুষী॥<br/>বলিবার নহে কথা বলিতে কি আছে।<br/>বনের বানর কোথা শিশুসনে নাচে॥<br/>গাছে থাকে কাছে গেলে করে আক্রমণ।<br/>কালিমাখা মুখেতে ভ্রূকুটি-প্রদর্শন॥<br/>দেখ বিপরীত রীতি শিশু-প্রভুসনে।<br/>পশুরূপী হনুসব চিনিল কেমনে॥<br/>প্রভু-অবতারে যত পশুপাখিগণ।<br/>গুল্ম লতা তরু কিংবা স্থাবর জঙ্গম॥<br/>চেতন কি জড়-দেহ যে কোন আকার।<br/>জানি না কে কোন্ ভক্ত কোথা আছে তাঁর॥<br/>অতএব শুন মন প্রভু-অবতারে।<br/>হীনাধম তুচ্ছ জ্ঞান না কর কাহারে॥<br/>জয় সৎবুদ্ধিদাতা দয়ার সাগর।<br/>ধরাধামে শিশুরূপী প্রভু গদাধর॥<br/>গোচর তাহার যারে সৎবুদ্ধি কয়।<br/>হেন সৎবুদ্ধি মোরে দেহ দয়াময়॥<br/>নতুবা কে কোন্ জনা কি প্রকারে চিনি।<br/>ঘন মায়া-ঘোরে আঁটা নয়ন-দু'খানি॥</p>

</div>

<div align = "center" class = "dtop">
<a href = "01_05_000.html">Prev</a> | <a target = "_top" href = "index.html">Up</a> | <a href = "01_06.html">Next</a>
<br/><br/><br/>
<a href = "#Top">Go to top</a>
</div>

</body>
</html>



