<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_08_008.html">Prev</a> | <a target = "_top" href = "index.html">Up</a> | <a href = "02_08_010.html">Next</a>
</div>

<div class = "dtop">

<p align = "center">দ্বিতীয় খণ্ড - তান্ত্রিক-সাধনা</p>

<p align = "center"><u>৯</u></p>

<p align = "center">রানীর জামাতামধ্যে মথুরামোহন।<br/>নানা গুণে বিভূষিত বুদ্ধি বিচক্ষণ॥<br/>তাই রানী জামাতায় সুযোগ্য দেখিয়ে।<br/>বিষয়-ব্যবসা-কর্ম দিল সমর্পিয়ে॥<br/>বিপুল সম্পত্তি জমিদারি কারবার।<br/>রক্ষণাবেক্ষণ-পর্যালোচনার ভার॥<br/>কার্যতঃ মথুর এবে সম্পত্ত্যধিকারী।<br/>আজ্ঞাবহ দাস-দাসী যত কর্মচারী॥<br/>ধনের অভাব নাই বহু ধন ঘরে।<br/>কাঞ্চনাকর্ষণ কিবা অজ্ঞাত অন্তরে॥<br/>কামিনীর আকর্ষণ বুঝে ষোল আনা।<br/>বুদ্ধিভ্রষ্ট কর্মনষ্ট যদিও ঘটে না॥<br/>প্রারম্ভযৌবন প্রভু রূপ অঙ্গে ভরা।<br/>সুবলন সুগঠন সুন্দর চেহারা॥<br/>একবারে কামবিরহিত কায়া কিনা।<br/>জানিতে বৃত্তান্ত হৈল একান্ত কামনা॥<br/>স্ত্রীমাত্রে জননী জ্ঞান শ্রীপ্রভুর মনে।<br/>আগাগোড়া শ্ৰীমথুর বিশেষিয়ে জানে॥<br/>দেখিছে উজ্জ্বলোপমা হাজার হাজার।<br/>তথাপি না যায় সন্দ তামস-আঁধার॥<br/>পরীক্ষার হেতু যুক্তি কৈল মনে মনে।<br/>রূপসী যুবতী এক বেশ্যা-সংযোটনে॥<br/>এ বাজারে কে কেমন কার কোথা থানা।<br/>রসজ্ঞ শ্রীমথুরের বিশেষিয়ে জানা॥<br/>লছমন বাঈ বেশ্যা অতি রূপবতী।<br/>যোগীরে টলায় রূপে এতেক শকতি॥<br/>একে তো জাতিতে মোহনত্ব ষোল কলা।<br/>তদুপরি বেশ্যাবৃত্তি ব্যবসাকৌশলা॥<br/>তার সঙ্গে মথুরের হইল মন্ত্রণা।<br/>সে যেমন তরতম আর ষোল জনা॥<br/>একত্রিত রাখিবারে তাহার ভবনে।<br/>প্রভুকে জোটনা করি দিবেন সেখানে॥<br/>ভাঙিয়া প্রভুর কথা সবিশেষ কয়।<br/>তেজোজ্জ্বল ব্রহ্মচারী ব্রাহ্মণতনয়॥<br/>উত্তরে মথুরে কয় কুহকী মোহিনী।<br/>বড় বড় রথী টলে এ তো তুচ্ছ গণি॥<br/>যথাদিনে সুরঙ্গিনী কিছু নাহি বাদ।<br/>পাতিল ভবনমধ্যে যত ছিল ফাঁদ॥<br/>ল'য়ে অকলঙ্ক চাঁদ প্রভু ভগবানে।<br/>সান্ধ্যভ্রমণের হেতু তুলিল ফেটিনে॥<br/>মথুর করিল যাত্রা গড়-অভিমুখে।<br/>পথের দুপাশে লোক দাঁড়াইয়া দেখে॥<br/>একে মথুরের গাড়ি তাহে সুসজ্জিত।<br/>উচ্চৈঃশ্রবাসম জোড়া অশ্ব সংযোজিত॥<br/>শোভার কব কি কথা নাহি যায় ইতি।<br/>ছুটিল উদ্দেশ্য-পথে পবনের গতি॥<br/>মিনিটে এড়ায় আধ ঘণ্টাকের পথ।<br/>চক্রপাণি-সঙ্গে যেন অর্জুনের রথ॥<br/>বিশাল গড়ের মাঠ চারি দিক খোলা।<br/>শীতল গাঙ্গেয় বায়ু রঙ্গে করে খেলা॥<br/>সেবনে অশেষ তৃপ্তি মনের উল্লাস।<br/>সময় বুঝিয়া ফিরে মথুর বিশ্বাস॥<br/>শ্রীপ্রভু অন্তরযামী বুঝিয়া অন্তরে।<br/>পরীক্ষায় সুপ্রস্তুত ভকতের তরে॥<br/>ভকতবৎসল তিনি ভক্ত তাঁর প্রাণ।<br/>যথা তথা ভক্তসঙ্গে রহে বিদ্যমান॥<br/>শ্মশানে মশানে কিবা অকূল পাথারে।<br/>জনশূন্য মরু কিবা হিমানী-আগারে॥<br/>স্থানাস্থান-কালাকাল-বিচার-বিহীনে।<br/>সম্পদ বিপদ সখা সঙ্গে রেতে দিনে॥<br/>কখন অদৃশ্যভাবে নয়নাগোচর।<br/>কখন প্রত্যক্ষরূপে আঁখির উপর॥<br/>এবে পুণ্যময়ী বঙ্গে নব কলেবরে।<br/>লীলাপ্রিয় লীলাপর লীলার আসরে॥<br/>আজি দিন পরীক্ষার ভক্তের সহিত।<br/>লীলাছলে বেশ্যাগারে নিজে উপনীত॥<br/>প্রবেশিয়া দিয়া তাঁয় ভবন-ভিতরে।<br/>কৌশল করিয়া নিজে গেল স্থানান্তরে॥<br/>ভবনের সজ্জা কিবা দিব পরিচয়।<br/>দেবরাজ বাসবের যেন নৃত্যালয়॥<br/>রূপসী সতের জনা ভূষিতালঙ্কারে।<br/>দীপের আলোকে অঙ্গ ঝলমল করে॥<br/>দেখিয়া চাঁদের মালা চক্ষের উপর।<br/>প্রভুর শ্রীঅঙ্গে হয় আবেশের ভর॥<br/>খসিল কটির বাস দিগম্বর তনু।<br/>রূপোজ্জ্বল কলেবর যেন বাল-ভানু॥<br/>মোহিনী-মোহিত কণ্ঠে শ্যামা-গুণ-গান।<br/>ভাবে স্বরে তালে লয়ে সর্বাঙ্গে সমান॥<br/>সুগায়িকা বেশ্যাগণ স্তব্ধ গীত শুনি।<br/>বেদের বাঁশীর স্বরে যেমন নাগিনী॥<br/>এদিকে কি চিত্র দেখ ভরিয়ে নয়ন।<br/>নবীন নবীন বয়ঃ প্রারম্ভযৌবন॥<br/>কাঞ্চন-বরণ অঙ্গে কান্তি সমুজ্জ্বল।<br/>লাবণ্য সৌন্দর্যমাখা শ্রীমুখমণ্ডল॥<br/>ঈষৎ বঙ্কিম আঁখি বাল্যভাবে ভরা।<br/>নিরুপম আঁখি-রাজ্যে আঁখির চেহারা॥<br/>তুলির না হয় শক্তি আঁকিতে সে ঠাম।<br/>ভাণ্ডারে অভাব বর্ণ নিজে বিধি বাম॥<br/>ঈষৎ রক্তিমাধর অতি সুশোভিত।<br/>তাম্বুলের রাগে যেন স্বতই রঞ্জিত॥<br/>আছে কিবা তুলনা দিতে গঠন গ্রীবার।<br/>বেণু বীণা পিক জিনি স্বরের দুয়ার॥<br/>সুবিশাল বক্ষঃস্থল জানু মনোহর।<br/>কুর্মাঙ্গের ন্যায় লিঙ্গ দেহের ভিতর॥<br/>কোমলত্বে পরাজিত কমলের দল।<br/>প্রভুর চরণপদ্ম এতই কোমল॥<br/>উঠে দিব্য পরিমল পরশ যেখানে।<br/>বিভোর যাহাতে এবে যত বেশ্যাগণে॥<br/>দিব্যভাবে বেশ্যাগণ জাতিবুদ্ধিহারা।<br/>আঁকিতে নারিনু আজি চিত্রের চেহারা॥<br/>কেন তথা একত্রিতা কিবা প্রয়োজন।<br/>কি কর্মসাধনে মর্ম নাহিক স্মরণ॥<br/>বিশ্ববিমোহন মেয়ে মায়ার মূরতি।<br/>যোগেশের যোগ ভাঙে এতেক শকতি॥<br/>তায় হেথা বেশ্যা এরা শুধু পেঁচ ঘটে।<br/>মানুষে বানায় মেষ কৌশলের চোটে॥<br/>আজি কিন্তু বুদ্ধিহারা মোহিনীর গণ।<br/>রামকৃষ্ণলীলা-কথা বিচিত্র কথন॥<br/>সর্বমনোহর প্রভু মোহন আধার।<br/>ধীরে ধীরে শুন মন কই সমাচার॥<br/>শ্যামা-গীত গাইতে গাইতে শ্রীপ্রভুর।<br/>গভীরসমাধিগত বাহ্য গেল দূর॥<br/>অশ্রুত অদৃষ্টপূর্ব ব্যাপার দেখিয়ে।<br/>সশঙ্কিত-চিত যত বারাঙ্গনা মেয়ে॥<br/>মূর্ছাগত দেখি যেন নিজের সন্তান।<br/>স্নেহময়ী জননীর আকুল পরাণ॥<br/>সেই মত হইল যত বারাঙ্গনাগণে।<br/>সুশীতলজল কেহ সিঞ্চে শ্রীবদনে॥<br/>কেহ বা ব্যজন করে ব্যাকুলা হইয়ে।<br/>বুদ্ধিশূন্যে অন্যে কেহ ডাকে ফুকুরিয়ে॥<br/>মথুর শুনিয়া গোল আইল ত্বরায়।<br/>আসিলে কিঞ্চিৎ বাহ্য ফেটিনে উঠায়॥<br/>বেগবান অশ্বে যোতা মথুরের গাড়ি।<br/>উতরিল পুরীমধ্যে অতি ত্বরা করি॥</p>

</div>

<div align = "center" class = "dtop">
<a href = "02_08_008.html">Prev</a> | <a target = "_top" href = "index.html">Up</a> | <a href = "02_08_010.html">Next</a>
<br/><br/><br/>
<a href = "#Top">Go to top</a>
</div>

</body>
</html>


