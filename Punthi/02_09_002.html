<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_09_001.html">Prev</a> | <a target = "_top" href = "index.html">Up</a> | <a href = "02_09_003.html">Next</a>
</div>

<div class = "dtop">

<p align = "center">দ্বিতীয় খণ্ড - রামাৎ-সাধনা</p>

<p align = "center"><u>২</u></p>

<p align = "center">রাম লাগি প্রভুদেব চিন্তায় অস্থির।<br/>আহার বিরাম নাই কিসে রঘুবীর॥<br/>পাইবেন এই চিন্তা মনে অনুক্ষণ।<br/>আরম্ভ করিলা এবে সাধন-ভজন॥<br/>পুরীর উত্তরে এক বটবৃক্ষমূলে।<br/>জপ ধ্যান শ্রীপ্রভুর অবিরত চলে॥<br/>দাস্য সখ্য নানা ভাবে করেন সাধন।<br/>যখন যেমন হয় হৃদে জাগরণ॥<br/>দাস্যেতে হনুর ভাবে সতত বিভোর।<br/>মহাবেগে ভাবাবেগ দেহে করে জোর॥<br/>প্রভুর শ্রীদেহে ধরে সৃষ্টিছাড়া রীতি।<br/>দেহ হয় ঠিক যেন মনের প্রকৃতি॥<br/>যে ভাব যখন হয় মনেতে প্রবল।<br/>ঠিক তার অনুরূপে তনুর বদল॥<br/>বুঝনে না যায় কিছু প্রভুর গতিক।<br/>যেই চক্ষে ছয় মাস রহে অনিমিখ॥<br/>সেই চক্ষু চঞ্চল পলক প্রতিপলে।<br/>এক লক্ষ্যে ধাবমান ভাবের প্রাবল্যে॥<br/>ধীর মন্দ পাদক্ষেপে যাঁহার গমন।<br/>এবে বর্তমানে গতি দিয়া উল্লম্ফন॥<br/>বস্ত্রের লাঙ্গুল-বাস বাহিরে বাহিরে।<br/>কভু হয় মূত্রত্যাগ বৃক্ষের উপরে॥<br/>এই দেখি হলধারী সর্বজনে কয়।<br/>বায়ুরোগে গদাধর উন্মত্ত নিশ্চয়॥<br/>ভাবাবেগে কর্ম তাঁর কে করিবে রোধ।<br/>লোকে-জনে কবে কিবা কিছু নাই বোধ॥<br/>ক্ষুধা-নিবারণে খোলা খোসা-সহ ফল।<br/>তৃষ্ণায় ওষ্ঠের দ্বারা পান গঙ্গাজল॥<br/>করজোড়ে জানু গেড়ে জয় রাম ধ্বনি।<br/>কাকুতি মিনতি শত লুটায়ে অবনী॥<br/>দাস্যভাবে কিছুদিন হইলে বিগত।<br/>উদিল অপর ভাব ভরতের মত॥<br/>এখন দেহের নাই পূর্ববৎ ধারা।<br/>সহজ যেমন দেখে লাগে চমৎকারা॥<br/>ভাব-অনুমত হয় দেহের গড়ন।<br/>একরূপে বহুরূপী আশ্চর্য কথন॥<br/>কাঠের পাদুকা-সেবা এবে নিরন্তর।<br/>স্থাপিয়া পাদুকা দুটি খাটের উপর॥<br/>সচন্দন ফুলে পূজা অনুরাগাবেশে।<br/>দরদর চক্ষুজলে বক্ষ যায় ভেসে॥<br/>পাদুকাসহিত খাট করিয়া মাথায়।<br/>কাঁদিয়া কাঁদিয়া প্রভু বেড়িয়া বেড়ায়॥<br/>মুখে রাম কোথা রাম হা রাম যো রাম।<br/>কবে পাব অযোধ্যায় রাম প্রাণারাম॥<br/>বিরহ খেদোক্তি কত শুনে প্রাণ ফাটে।<br/>এইরূপে দুই তিন চারি দিন কাটে॥<br/>ধন্য নর-বেশে লীলা বুঝে কোন্ জনে।<br/>তুমি রাম তুমি সীতা তবু কাঁদ কেনে॥<br/>কিসের লাগিয়া কাঁদ, কাঁদ কার তরে।<br/>নাহি বুঝি কি রহস্য ইহার ভিতরে॥<br/>যদি বল জীবশিক্ষাহেতু আচরণ।<br/>জীবে দেখি রাম লাগি করিবে রোদন॥<br/>নিবেদন আছে এক কহি তব ঠাঁই।<br/>করুণা করিয়া কহ জগৎগোসাঁই॥<br/>ধরা থেকে অতি দূর শূন্যের উপর।<br/>কেমনে জনমে জল ডাবের ভিতর॥<br/>কারিগর কহ কেবা শকতি কাহার।<br/>কি কলে-কৌশলে ফলে জলের সঞ্চার॥<br/>তুমি বিনা এ কলের কর্তা কেহ নয়।<br/>হাতে কি লইয়া জল দিতে তায় হয়॥<br/>না কি জনময়ে জল কৌশলের জোরে।<br/>বিধিমতে শস্যে পূর্ণ ফলে করিবারে॥<br/>যদি এত কারিগুরি সঙ্কেতেই চলে।<br/>কেন জীবে না কাঁদিবে রাম রাম ব'লে॥<br/>যদি বল সশরীরে হই অবতরি।<br/>ধনরত্ন ভক্তি মুক্তি করি ছড়াছড়ি॥<br/>তবু এক নিবেদন আছে শ্রীচরণে।<br/>সকল ঝিনুকে মুক্তা না জনমে কেনে॥<br/>সকলেই থাকে সেই সাগরের নীরে।<br/>কেহ মাংসময়গর্ভ কেহ মুক্তা ধরে॥<br/>অবোধ্য অচিন্ত্য যেন তুমি নিজে হরি।<br/>লীলাখেলা কার্য তব সেইমত ধরি॥<br/>অসীম অনন্ত তুমি বুঝে সাধ্য কার।<br/>বুঝাবুঝি কার্য নহে মম অধিকার॥<br/>চরণসেবায় রব এই সাধ করি।<br/>রতি-মতি দেহ পদে কল্পতরু হরি॥<br/>রামরূপ-ধ্যান মুখে রামনাম-ধ্বনি।<br/>সমান ধারায় যায় দিবস-যামিনী॥</p>

</div>

<div align = "center" class = "dtop">
<a href = "02_09_001.html">Prev</a> | <a target = "_top" href = "index.html">Up</a> | <a href = "02_09_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>


