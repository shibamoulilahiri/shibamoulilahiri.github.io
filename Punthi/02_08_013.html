<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_08_012.html">Prev</a> | <a target = "_top" href = "index.html">Up</a> | <a href = "02_08_014.html">Next</a>
</div>

<div class = "dtop">

<p align = "center">দ্বিতীয় খণ্ড - তান্ত্রিক-সাধনা</p>

<p align = "center"><u>১৩</u></p>

<p align = "center">এক প্রশ্ন করিবারে পার তুমি মন।<br/>যখন শ্রীপ্রভুদেব ব্রহ্ম সনাতন॥<br/>কি হেতু কাহার জন্য ধ্যান-আরাধনা।<br/>এতাধিক দেহকষ্ট সাধন-ভজনা॥<br/>ব্যাকুলতা-অনুরাগে পূজক যখন।<br/>হইয়া গিয়াছে তাঁর কালী-দরশন॥<br/>নিরাকারাকারে আর সরাট-বিরাটে।<br/>স্থূল সূক্ষ্ম চরাচর প্রতি ঘটে ঘটে॥<br/>তবে কেন পুনরায় সমুদিত মনে।<br/>তন্ত্রমতে যাবতীয় সাধন-ভজনে॥<br/>প্রথম প্রশ্নের কথা কহি শুন আগে।<br/>যখন পূজক বেশ সিদ্ধ অনুরাগে॥<br/>সাধারণে অনুরাগে কহে যে রকম।<br/>শ্রীপ্রভুর অনুরাগে বিভিন্ন ধরন॥<br/>সাধারণে শব্দার্থেতে বুঝে সাদাসিধা।<br/>প্রভুর রাগের অর্থ-বস্তু আলাহিদা॥<br/>ইতিপূর্বে কহিয়াছি এ রাগের কথা।<br/>এবে শুন বলি পুনঃ সংক্ষেপে বারতা॥<br/>সতীর পতিতে টান মার যেন ছায়ে।<br/>বিষয়ীর টান যেন অর্থাদি বিষয়ে॥<br/>এ তিন টানের যোগে হয় যেই টান।<br/>তদপেক্ষা টান রহে রাগে মূর্তিমান॥<br/>একলক্ষ্য-মুখী টান রাগের প্রকৃতি।<br/>অদম্য অরোধনীয় অতি বেগবতী॥<br/>রাগের বেগের কথা নাহি বলা যায়।<br/>রূপ-রস-যুক্ত স্থূল জগতে ভাষায়॥<br/>ভাসে চিত্ত মন বুদ্ধি সন্দেহ-আগার।<br/>গুরুর প্রগুরু ভাসে গুরু-অহংকার॥<br/>অস্তি নাস্তি দুই ভাসে আশ্চর্য ভারতী।<br/>সুদুর্লভ অনুরাগে বহে এই রীতি॥<br/>অনুরাগ নামে সেটি ষোল আনা ত্যাগ।<br/>আসক্তি-সম্বল জীবে সম্ভবে কি রাগ॥<br/>এ রাগের অণুকণা যদি কোথা থাকে।<br/>কলির নারদ ব্যাস শুক বলি তাঁকে॥<br/>বায়ুবৎ সূক্ষ্ম রাগ চক্ষের অতীত।<br/>লক্ষণে জ্ঞাপন করে কোথা সমুদিত॥<br/>সূক্ষ্মের দারুণ তেজ এত দেহে ধরে।<br/>দুর্বল মানবাধার ধরিতে না পারে॥<br/>সাধনাদি স্থূল যদি ক্রিয়াকাণ্ড ঢের।<br/>তথাপিহ সাধ্য কিছু আছে মানুষের॥<br/>তাই প্রভু আচরিয়া সাধনা আপুনি।<br/>দুর্বলাবিশ্বাসী জীবে দিলা আশাবাণী॥<br/>অনুরাগে যেইমত কার্য সিদ্ধ হয়।<br/>সাধনেও সেইমত জানিবে নিশ্চয়॥<br/>দ্বিতীয় কারণ আর ইহার ভিতরে।<br/>শাস্ত্রের মর্যাদা-আদি রক্ষা করিবারে॥<br/>জগতে যতেক ধর্ম মত-পথ-রঙ্গ।<br/>প্রায় আছে প্রত্যেকের ভিন্ন ভিন্ন অঙ্গ॥<br/>কোথাও কেবল ভোগ অন্য কিছু নাই।<br/>কোথাও বা ভোগ যোগ এক অঙ্গে ঠাঁই॥<br/>শেষাঙ্গেতে নাহি রবে অণুমাত্র ভোগ।<br/>অবিরাম একধারা শুদ্ধ একা যোগ॥<br/>কে কোন্ অঙ্গের যোগ্য হয় অধিকারী।<br/>শ্রীগুরু বাছিয়া দেন বিবেচনা করি॥<br/>ভোগ ল'য়ে সাধকের প্রথম প্রবেশ।<br/>পশ্চাৎ যোগেতে হয় সাধনার শেষ॥<br/>ভোগের নাহিক লেশ প্রভুর সাধনে।<br/>বড়ই মাহাত্ম্য-কথা শুন একমনে॥<br/>পরিণামশীল সৃষ্টি রূপ-রসে পূর্ণ।<br/>সূক্ষ্মদৃষ্টি-সহকারে করি তন্ন তন্ন॥<br/>দেখিয়া শুনিয়া প্রভু জ্ঞানাগ্নি জ্বালিয়ে।<br/>দিয়াছেন একেবারে আমূলে পুড়িয়ে॥<br/>সতত নিবৃত্তি-পথে এক যোগ সাথী।<br/>জন্ম থেকে গঠেছেন এ হেন প্রকৃতি॥<br/>ত্যাগ নিষ্ঠা একাগ্রতা একমনা গুণে।<br/>যখন সাধনা যাহা সিদ্ধ তিন দিনে॥<br/>যাবতীয় ধর্মমত জগজনে জানা।<br/>প্রতি মতে-পথে প্রভু করিলা সাধনা॥<br/>দেখাইলা জগজনে কল্যাণ-নিদান।<br/>সব মত-পথ সত্য কেহ নহে আন॥<br/>পথ-মত ভিন্ন ভিন্ন প্রত্যেকে প্রত্যেক।<br/>পরিণামে ফল যেটি সেটি কিন্তু এক॥<br/>দ্বাদশবার্ষিকব্যাপী করিয়া সাধন।<br/>ধর্মদ্বন্দ্ব জগতের করিলা ভঞ্জন॥<br/>দৃষ্টি যদি থাকে রঙ্গ দেখহ প্রভুর।<br/>স্থানীয়-জাতীয় নয় জগৎঠাকুর॥<br/>মত-পথ-বিশেষের এক অঙ্গে ল'য়ে।<br/>যদি চলে কোনজন সাধনা করিয়ে॥<br/>যথাশ্রম প্রাণপণ যথা-অনুরাগে।<br/>তথাপি হইতে সিদ্ধ জন্ম জন্ম লাগে॥<br/>মহিমা মাহাত্ম্য দেখি প্রভুর এখানে।<br/>মনবুদ্ধি-হারা হই লীলা-আন্দোলনে॥</p>

</div>

<div align = "center" class = "dtop">
<a href = "02_08_012.html">Prev</a> | <a target = "_top" href = "index.html">Up</a> | <a href = "02_08_014.html">Next</a>
<br/><br/><br/>
<a href = "#Top">Go to top</a>
</div>

</body>
</html>


