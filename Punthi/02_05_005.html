<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_05_004.html">Prev</a> | <a target = "_top" href = "index.html">Up</a> | <a href = "02_06.html">Next</a>
</div>

<div class = "dtop">

<p align = "center">দ্বিতীয় খণ্ড - বিবাহ</p>

<p align = "center"><u>৫</u></p>

<p align = "center">ব্রাহ্মণীর নাম শ্যামা প্রভুর শাশুড়ী।<br/>উদরে জনমে যাঁর জগত-ঈশ্বরী॥<br/>বলিয়াছি কিছু আগে দেখ মনে ক'রে।<br/>একবার প্রভুদেব হৃদয়ের ঘরে॥<br/>জনেক গায়ক তথা গায় একদিন।<br/>শুনে জুটে নর-নারী নবীন প্রাচীন॥<br/>নারীদের মধ্যে এক কন্যা করি কোলে।<br/>শুনে গান একসঙ্গে নারীদের দলে॥<br/>একত্রিত যত সব চেনা পরস্পর।<br/>প্রতিবাসী কাছে দূরে সেই গ্রামে ঘর॥<br/>নিকটসম্বন্ধযুক্ত আপনা আপনি।<br/>তাই তথা সমবেত পুরুষ-রমণী॥<br/>অল্পবয়া শিশুমেয়ে কোলে ছিল যাঁর।<br/>গীত-সমাপনে এক আত্মীয় তাঁহার॥<br/>আদরে কহিলা বালিকায় সম্বোধিয়া।<br/>এত লোক কারে চাহ করিবারে বিয়া॥<br/>অমনি দেখান বালা তুলি দুই করে।<br/>সন্নিকটে সমাসীন প্রভুগদাধরে॥<br/>এই বালা গুরুমাত ব্রাহ্মণ-কুমারী।<br/>জননী তাঁহার শ্যামা প্রভুর শাশুড়ী॥<br/>ছিল জোড়া দিদি আই হেঁশেলের কাজে।<br/>জামায়ের মিঠা স্বর হৃদিমাঝে বাজে॥<br/>শুনি মুরলীর গান যেমন গোপিনী।<br/>বাসরে আইল ধেয়ে দিদি ঠাকুরানী॥<br/>দূর লাজ গেল খুলে মুখের বসন।<br/>আপনা হারায়ে হেরে জামাতা-রতন॥<br/>রূপের পুতুলি প্রভুদেব গদাধর।<br/>যৌবন-প্রারম্ভ প্রায় পঁচিশ বৎসর॥<br/>একে ত মুখের ঢাকা গেছে দিদি আই।<br/>সামাল অঙ্গের বাস বিষম জামাই॥<br/>জগজন-মন-চোরা প্রভু ভগবান।<br/>গুপ্ত অবতার তাই পাইলে এড়ান॥<br/>কেবা সমভাগ্যবতী ভুবন-ভিতরে।<br/>উদরে ধরিলে যার ব্রহ্মাণ্ড উদরে॥<br/>জামাই অখিলপতি ব্রহ্ম সনাতন।<br/>ব্রহ্মা-বিষ্ণু-মহেশের পূজিত চরণ॥<br/>ধন্য ধন্য দিদি আই প্রভু অবতারে।<br/>ঈশ্বর বালিকাবেশে খেলে যাঁর ঘরে॥<br/>বসাইয়া কোলে তাঁরে খাওয়াইলে মাই।<br/>হীনের কি আছে সাধ্য স্বরূপত্ব গাই॥<br/>জামাতা দুহিতা তব তাঁদের চরণে।<br/>জন্ম জন্ম রহে মতি ভিক্ষা দেহ দীনে॥<br/>শ্বশুর শাশুড়ী কিবা আত্মীয়-স্বজন।<br/>কারে নাহি ধরা-ছুঁয়া দিলা ভগবান॥<br/>মুগ্ধমন যতক্ষণ দেখে শুনে তাঁয়।<br/>অন্তর হইলে পরে সব ভুলে যায়॥<br/>ভুলিতে না পারে কিন্তু মূরতি সুন্দর।<br/>পিক-পাখী-বীণা জিনি শ্রীকণ্ঠের স্বর॥<br/>মরি কি মোহন কান্তি খেলে শ্রীবয়ানে।<br/>বিশেষে ঈষৎ বাঁকা নয়নের কোণে॥<br/>কি শোভা অধরে মৃদু সুহাসির খেলা।<br/>কিবা ঠাম ধীর পদ-সঞ্চালন-বেলা॥<br/>রূপের আকর প্রভু ঠাকুর গদাই।<br/>বিধাতার তুলি-স্পর্শ শ্রীঅঙ্গেতে নাই॥<br/>শিল্পকলা বিধাতার নাহি এতদূর।<br/>আপনারে গঠিয়াছে আপনি ঠাকুর॥<br/>ভুলাইতে জগজন তাদের কল্যাণে।<br/>বিমোহিত যারা তুচ্ছ কামিনী-কাঞ্চনে॥<br/>শুন রামকৃষ্ণ-লীলা অপূর্ব কথন।<br/>ভব-সিন্ধু তরিবারে বাঞ্ছা যদি মন॥</p>

</div>

<div align = "center" class = "dtop">
<a href = "02_05_004.html">Prev</a> | <a target = "_top" href = "index.html">Up</a> | <a href = "02_06.html">Next</a>
<br/><br/><br/>
<a href = "#Top">Go to top</a>
</div>

</body>
</html>



