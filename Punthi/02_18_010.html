<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_18_009.html">Prev</a> | <a target = "_top" href = "index.html">Up</a> | <a href = "02_18_011.html">Next</a>
</div>

<div class = "dtop">

<p align = "center">দ্বিতীয় খণ্ড - তীর্থ-পর্যটন</p>

<p align = "center"><u>১০</u></p>

<p align = "center">দয়ানন্দ সরস্বতী আর একজন।<br/>সাধুদের মধ্যে তাঁর খ্যাতি বিলক্ষণ॥<br/>দেবভাষা সংস্কৃত বিশেষিয়া জানা।<br/>উহাতেই কথাবার্তা তর্ক আলোচনা॥<br/>জ্ঞানমার্গী বেদান্তের পথে মতে গতি।<br/>শিষ্য চেলা বহু আর্য-সমাজাধিপতি॥<br/>ঠাকুরের রীতি সাধু-সন্তে মানদান।<br/>দয়ানন্দে একদিন দেখিবারে যান॥<br/>অগ্রণী হইয়া তাঁর চেলা একজন।<br/>ঈশ্বরীয় তত্ত্বকথা করে উত্থাপন॥<br/>নামরূপ সাকারের প্রতিবাদী তিনি।<br/>রামনামে যেইমত হয় ভূতযোনি॥<br/>ঠাকুরের সঙ্গে কথা সাকার লইয়ে।<br/>মায়ার ব্যাপার বলি দেয় উড়াইয়ে॥<br/>বাক্-বিতণ্ডায় সাধু অতি বিচক্ষণ।<br/>অনর্থ তর্কের দ্বন্দ্বে পক্ষ-সমর্থন॥<br/>তর্কবিদ্যাবিশারদ তর্কেতে চতুর।<br/>ততই খণ্ডন যত কহেন ঠাকুর॥<br/>বচনে হবে না কার্য এই অনুমানি।<br/>স্বরূপধারণ তবে কৈলা গুণমণি॥<br/>সুস্থির আছিল জল দুলাইল বায়।<br/>অর্ধবাহ্য আবেশেতে কহিলা তাহায়॥<br/>এত যে করিনু আমি দিয়ে প্রাণমন।<br/>জগমাতা অম্বিকার সাধন-ভজন॥<br/>তত্তৎভূত অনুভূতি দরশনাবলী।<br/>প্রতারণা প্রবঞ্চনা মিথ্যা কি সকলি॥<br/>এত বলি এই দেখ দেহ দেখাইয়ে।<br/>সমাধিস্থ প্রভুদেব উঠে দাঁড়াইয়ে॥<br/>শ্রীচৈতন্য-ঘনমূর্তি প্রভুর আমার।<br/>প্রদর্শন যেইখানে প্রভাবে তাহার॥<br/>তামস-বিনাশ-বাতি চৈতন্য-তপন।<br/>উদয় হইয়া দেয় নবীন নয়ন॥<br/>চৈতন্যপ্রসূত এই নবীন নয়নে।<br/>কি দেখে চৈতন্যবান অন্যে নাহি জানে॥<br/>সেই সৃষ্টি সেই কাল সেই রাত্রি দিন।<br/>সব সেই পূর্বেকার তথাপি নবীন॥<br/>আপনে আপনহারা বুদ্ধি হয় হত।<br/>বিস্ময়স্তম্ভিতাচল পর্বতের মত॥<br/>কখন কখন হাসে কভু চোখে জল।<br/>কখন বা নাচে গায় আনন্দে বিহ্বল॥<br/>সীসার নির্মিত তার দড়ির মতন।<br/>ভারি যেন তেন লম্বা যোজন যোজন॥<br/>তড়িতের শক্তি যবে সঞ্চালিত তায়।<br/>আগাগোড়া থর থর তাহারে কাঁপায়॥<br/>সেইমত ঠাকুরের ভাবের প্রতাপে।<br/>ভাগ্যবান বৈদান্তিক উঠে কেঁপে কেঁপে॥<br/>জানিনা শ্রীঅঙ্গে কিবা করি দরশন।<br/>ধরণী লুটায় ধরি প্রভুর চরণ॥<br/>নাহি দিলে ধরা নিজে সাধ্য কার ধরে।<br/>বিধির বিধান ছাড়া অচেনা ঠাকুরে॥<br/>শ্রীঅঙ্গে নাহিক কোন অঙ্কিত নিশান।<br/>নাসিকা কপালে কিবা ফোঁটা লম্বমান॥<br/>নাই অঙ্গে ভস্মমাখা জটা নাই শিরে।<br/>রুদ্রাক্ষ তুলসী-মালা গলায় কি করে॥<br/>গায়ে নাই নামাবলী নাই বাঘাম্বর।<br/>ধুনি জ্বালা সঙ্গে চেলা মুখে হর হর॥<br/>পরিধান একমাত্র সুতার বসন।<br/>প্রয়োজনমত মাত্র গাত্র-আবরণ॥<br/>নাই শাস্ত্র-বেদ-পাঠ নিরক্ষর বেশ।<br/>পুরাণ-কোরান-ছাড়া প্রভু পরমেশ॥<br/>মানুষের কথা কিবা ধাতা ফাঁকি পায়।<br/>নরলীলা ঈশ্বরের বুঝা মহাদায়॥<br/>বিশেষতঃ এ লীলায় বড়ই গোপন।<br/>আপুনি যেমন প্রভু সাঙ্গেরা তেমন॥<br/>এই তো চেলার কথা হেতা সরস্বতী।<br/>সাধক শাস্ত্রজ্ঞ যাঁর দেশময় খ্যাতি॥<br/>বেদ-বেদান্তালোচক নানা গুণ তাঁয়।<br/>দুনিয়ার লোকে কাছে তত্ত্ব-আশে যায়॥<br/>পুণ্য-দরশন তেঁহ পুণ্যবান রটে।<br/>শিক্ষার্থী শিষ্যেরা বহু বাস করে মঠে॥<br/>সরল প্রাণেতে করে তত্ত্ব-অন্বেষণ।<br/>তাই আজি তাঁর কাছে প্রভুর গমন॥<br/>সরলতা যেথা হোক যে কোন পন্থীর।<br/>সেই শ্রীপ্রভুর প্রিয় তথায় হাজির॥<br/>



</p>

</div>

<div align = "center" class = "dtop">
<a href = "02_18_009.html">Prev</a> | <a target = "_top" href = "index.html">Up</a> | <a href = "02_18_011.html">Next</a>
<br/><br/><br/>
<a href = "#Top">Go to top</a>
</div>

</body>
</html>


