<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_13_007.html">Prev</a> | <a target = "_top" href = "index.html">Up</a> | <a href = "02_13_009.html">Next</a>
</div>

<div class = "dtop">

<p align = "center">দ্বিতীয় খণ্ড - মধুরভাবে সাধনা</p>

<p align = "center"><u>৮</u></p>

<p align = "center">ভাবিয়া দেখহ মন আপনার মনে।<br/>প্রভুর স্বরূপ কিবা প্রভু কোন্ জনে॥<br/>কিবা নাম কিবা বস্তু কোথায় বসতি।<br/>কোথায় আরম্ভ তাঁর কোথা তাঁর ইতি॥<br/>কোথা গতি এইখানে কিবা প্রয়োজন।<br/>নারায়ণ নিজে পূর্ণব্রহ্ম সনাতন॥<br/>চিনিয়াও প্রভুদেবে নাহি গেল চেনা।<br/>পুঁথিতে প্রভুর নাম রহিল অচেনা॥<br/>অচেনা ঠাকুর মোর অতি অপরূপ।<br/>তিনিই জানেন মাত্র তাঁহার স্বরূপ॥<br/>সঙ্কট-অবস্থাপন্ন সাধনা-সময়।<br/>ঘন ঘন অচেতন বাহ্য নাহি রয়॥<br/>মথুর উৎকণ্ঠপ্রাণ তাহার কারণে।<br/>পাছে ঘটে অমঙ্গল যতন-বিহনে॥<br/>ধরা-মাঝে ধন্য ভক্ত মথুর বিশ্বাস।<br/>করজোড়ে পদরেণু মাগে ক্রীতদাস॥<br/>গুরুভক্তি মহারত্ন ভিক্ষা দেহ মোরে।<br/>দণ্ডবৎ পদানত অধম কিঙ্করে॥<br/>যত্নে রাখিবারে তাঁয় এতেক ভাবিয়া।<br/>জানবাজারের ঘরে গেলেন লইয়া॥<br/>সদা সচকিত থাকে সহ-পরিবারে।<br/>বাহিরে না রাখি তাঁয় রাখিল অন্দরে॥<br/>যেমন মথুর ভক্ত সমযোগ্য তাঁর।<br/>ভক্তিমতী জগদম্বা ঘরে পরিবার॥<br/>কন্যাগণ বিলক্ষণ ভক্তি ঘটে ধরে।<br/>যেন পিতৃ-মাতৃ-রক্ত বহমান শিরে॥<br/>সকলে সমানভাবে যত্ন করে অতি।<br/>ভক্তের আকর ভক্ত মথুর-বসতি॥<br/>দিনরাতি রাখে তাঁয় আঁখির উপরে।<br/>শয্যা রচে আপনার শয়ন-আগারে॥<br/>প্রভুরে সরম লাজ নাহি আসে কার।<br/>স্ত্রীলোক দেখিত তাঁয় স্বজাতি তাহার॥<br/>প্রভুরে পুরুষজ্ঞান কভু না হইত।<br/>বর্ণে বর্ণে স্ত্রীলোকের স্বভাবে মিলিত॥<br/>পুরুষ-আকার প্রভু পুরুষপ্রধান।<br/>রমণী বলিয়া কেন রমণীর জ্ঞান॥<br/>সমস্যা বুঝিতে যদি সাধ হয় মন।<br/>বিরলে বসিয়া স্মর প্রভুর চরণ॥<br/>ক্ষীণ হীন নর-বুদ্ধি হেয় অতিশয়।<br/>অবিরত স্বার্থে রত কুঞ্চিত-হৃদয়॥<br/>নীচমুখে মনোভাব দৃষ্টি অধস্তলে।<br/>কলুষ কামনা যত শিরে শিরে খেলে॥<br/>ইন্দ্রিয়ের বাহ্য ভোগে সংজ্ঞাহীন ঘুরে।<br/>যেন তৃণ ঘূর্ণিপাকে নদীর ভিতরে॥<br/>কাদা-মাখা পাঁকে মগ্ন তেজহীন মন।<br/>তার সঙ্গে লীলা দেখা না হয় কখন॥<br/>চাই শুদ্ধ সৎবুদ্ধি যাহার গোচর।<br/>সত্যময় শুদ্ধময় পরম-ঈশ্বর॥<br/>তাই বলি স্মর প্রভু সরল পরাণে।<br/>যদি থাকে সাধ তাঁর লীলা-দরশনে॥<br/>অদ্ভুত এ লীলাখেলা বুঝে উঠা ভার।<br/>প্ৰকৃত রমণী প্রভু পুরুষ-আকার॥<br/>ভিতরে ঢুকিতে মন বুদ্ধি যায় দুলে।<br/>রমণীর ভাব ধর্মসাধনার বলে॥<br/>কায়মনোবাক্যে খেলে ভাবধর্ম-রীতি।<br/>কে চিনে পুরুষ প্রভু প্ৰকৃত প্রকৃতি॥<br/>সৃষ্টিছাড়া তাঁর কর্ম কিসে নরে বুঝে।<br/>বদলে ব্রহ্মার সৃষ্টি মহিমার তেজে॥<br/>বিশেষিয়া বলিবারে না পারিনু মন।<br/>কলমে আঁকিতে চিত্র অধম অক্ষম॥<br/>অদ্ভুত সাধনা কৈলা প্রভু পরমেশ।<br/>দিবারাতি এ সময় রমণীর বেশ॥<br/>নারী বিনা নর-জ্ঞান নাহি আসে মনে।<br/>ঘন ঘন বাহ্যহারা হয় এ সাধনে॥<br/>বাহ্যহারা কারে বলে সে বা কি রকম।<br/>শুনিলে না রয় বাহ্য অকথ্য কথন॥<br/>শুন মন একমনে ভক্তিসহকারে।<br/>অনর্থের মূল বাহ্য ক্রমে যাবে ছেড়ে॥<br/>চোখে চোখে রাখে তাঁরে যত পরিবার।<br/>একদিন শুন কিবা হইল ব্যাপার॥<br/>উপবিষ্ট একধারে প্রভু পরমেশ।<br/>বিভোর বিভোর অঙ্গ ভাবের আবেশ॥<br/>বাহ্যিক চেতনহীন কেহ নাহি জানে।<br/>অতিশয় অনাবিষ্ট ভৃত্য এক জনে॥<br/>অগ্নিবর্ণ গুলে ভরা কলিকা লইয়া।<br/>যাইতে যাইতে দ্রুত সেই পথ দিয়া॥<br/>ফেলে এক পোড়া-গুল রক্তিম বরণ।<br/>যেখানে প্রভুর পিঠ কাঁধে সংলগন॥<br/>বারে বারে কত যে সহেন নারায়ণ।<br/>পাপে রত ভ্রষ্ট জীব উদ্ধার কারণ॥<br/>বিশেষতঃ আগাগোড়া কষ্ট এইবারে।<br/>জানি না পাষাণ কেবা সৃষ্টির ভিতরে॥<br/>নাহিক মমতা দয়া শুনিয়া সকল।<br/>সম্বরিতে পারে চক্ষে না ফেলিয়া জল॥<br/>মায় যেন সয় কষ্ট অকাতর-প্রাণে।<br/>সন্তানের এক তিল মঙ্গল-সাধনে॥<br/>সাধন-ভজনে তেন প্রভু পরমেশ।<br/>জীবের মঙ্গল-হেতু সহিলা অশেষ॥<br/>কষ্টে নহে পরাঙ্মুখ নহে ক্ষুণ্ণ মন।<br/>বরঞ্চ সন্তুষ্ট কষ্টে জীবের কারণ॥<br/>দুপুর বেলায় যেন ঘড়ির দুকাঁটা।<br/>তেমতি তাঁর মন ব্রহ্মে সদা আঁটা॥<br/>সমাধি হইলে মন ব্রহ্মে হয় যোগ।<br/>সমাধির ফল ব্রহ্মানন্দ-উপভোগ॥<br/>তুচ্ছ করি তারে কৈলা জীবের কল্যাণ।<br/>অহেতুক কৃপাসিন্ধু প্রভু ভগবান॥<br/>শিবময় দয়াময় মঙ্গলস্বরূপ।<br/>জীবের কল্যাণ যাঁর ব্রত এইরূপ॥<br/>ত্রাতা পাতা রক্ষাকর্তা করুণাসাগর।<br/>কেন তাঁয় নাহি চায় জীব সুপামর॥<br/>কিবা জীব হেন জীব জীব যেবা নামে।<br/>কে বল গড়িল তায় কোন্ উপাদানে॥<br/>যে আদরে মারে তায় ফেলে মহাপাকে।<br/>যে মারে আদরে ধরি বুকে তায় রাখে॥<br/>দূরে রাখে সুখ-দুখে সখা সেই জন।<br/>যত্ন করে রাঙা লুড়ি দারা-পুত্র-ধন॥<br/>পতিততারণ প্রভু সৎবুদ্ধি-দাতা।<br/>জ্ঞানের জনক সেবাপ্রেমাভক্তি-মাতা॥<br/>কৃপা কর কৃপাকর হর অন্ধকার।<br/>দেহি মে চৈতন্যরত্ন সকলের সার॥<br/>করিয়াছ কর জীব তাহে নাহি ক্ষতি।<br/>রাখিও অভয়পদে ষোল আনা মতি॥<br/>নিঃশ্বাসে নিঃশ্বাসে যেন ডাকিবারে পারি।<br/>অকূল পাথারে কোথা ভবের কাণ্ডারী॥<br/>হেথা অগ্নিবর্ণ গুলে পিঠ পুড়ে যায়।<br/>চর্ম-দগ্ধ-গন্ধ সবে আঘ্রাণেতে পায়॥<br/>সতর্ক নয়নে সবে দেখে চারি ধারে।<br/>বলে এত গন্ধ কিসে কি পুড়ে কি পুড়ে॥<br/>কোনমতে কেহ কিছু না পায় সন্ধান।<br/>মথুর দেখিল বাহ্যহারা ভগবান॥<br/>শ্রীপ্রভুর ভাব যেন শ্ৰীমথুর জানে।<br/>তাড়াতাড়ি আসিলেন তাঁর সন্নিধানে॥<br/>বাহ্য আনিবারে কানে দেন কৃষ্ণনাম।<br/>কতক্ষণ পরে আসে কিঞ্চিৎ গিয়ান॥<br/>এখন এমন যেন সিদ্ধি খেলে পরে।<br/>এইক্ষণে আসে হুঁশ পরক্ষণে ছাড়ে॥<br/>অবিরাম কৃষ্ণনাম দেন কর্ণমূলে।<br/>নাহি জানে শ্রীপ্রভুর পিঠ পুড়ে গুলে।<br/>ক্ৰমশঃ প্রকাশ বাহ্য পরে পরে।<br/>প্রভুর নাহিক সাড়া পিঠ যায় পুড়ে॥<br/>প্রভুর সমাধি-কথা বল কে বুঝিবে।<br/>ছিল দেহভাব লুপ্ত সত্তা এল এবে॥<br/>দেহেতে নামিলে মন জড় জড় স্বরে।<br/>বলিলেন পিঠে কেন চিনচিন্ করে॥<br/>পিঠ দেখি মথুরের পরান আকুল।<br/>ভিতরে ঢুকেছে অগ্নিবর্ণ লাল গুল॥<br/>মুখে নাহি সরে কথা দেখিয়া ব্যাপার।<br/>অমনি টানিয়া আনে হাতে আপনার॥<br/>বলে ভাল যত্ন হেতু আনিনু ভবনে।<br/>কি হ'ল কি হ'ল কালী রক্ষা কর দীনে॥<br/>যত দিন দগ্ধ স্থান নাহি গেল সেরে।<br/>সবে মিলে ঘেরে তাঁরে রাখিল অন্দরে॥<br/>মথুর দেখেন তাঁয় জীবন-জীবন।<br/>তৎক্ষণে তাই করে যে আজ্ঞা যখন॥<br/>ভক্তিমতী জগদম্বা ভক্তি করে তাঁয়।<br/>সাজাইত মনোমত ফুলের মালায়॥<br/>প্রভুর তেমতি কৃপা তাঁদের উপর।<br/>ধরাধামে ধন্য শ্ৰীমথুর ভক্তবর॥<br/>পরিবার-সহ বাস ল'য়ে নরহরি।<br/>ভক্তবাঞ্ছাকল্পতরু করুণাকাণ্ডারী॥<br/>ধন জন দাস দাসী পুরবাসিগণ।<br/>ভক্তিমতী দারা যত নন্দিনী নন্দন॥<br/>আপনার বলিতে আছিল তার যত।<br/>প্রভুর সেবায় হয় সকল প্রদত্ত॥<br/>কোটি কোটি দণ্ডবৎ মথুর-চরণে।<br/>মাগি রামকৃষ্ণভক্তি ভিক্ষা দেহ দীনে॥<br/>লোহা যেন সোনা হয় পরেশ-পরশে।<br/>মথুর হইল তেন প্রভু-সহবাসে॥</p>

</div>

<div align = "center" class = "dtop">
<a href = "02_13_007.html">Prev</a> | <a target = "_top" href = "index.html">Up</a> | <a href = "02_13_009.html">Next</a>
<br/><br/><br/>
<a href = "#Top">Go to top</a>
</div>

</body>
</html>


