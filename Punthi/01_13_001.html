<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_13_000.html">Prev</a> | <a target = "_top" href = "index.html">Up</a> | <a href = "01_13_002.html">Next</a>
</div>

<div class = "dtop">

<p align = "center">প্রথম খণ্ড - খেলাছলে আসন-প্রদর্শন</p>

<p align = "center"><u>১</u></p>

<p align = "center">দেখ মন যা খেলিলা বালক গদাই।<br/>বুঝিবারে বালকের কৃপাকণা চাই॥<br/>না দেখিতে পেলে লীলা বুঝা বড় দায়।<br/>চাঁদের কিরণ যেন চাঁদেতে মিশায়॥<br/>না হইলে চক্ষুষ্মান কে দেখিতে পারে।<br/>থালার মতন চাঁদ কত আলো ধরে॥<br/>দিন দিন যায় যত বাড়ে বয়ঃক্রম।<br/>দেখান সবারে খেলা নূতন নূতন॥<br/>কেহ না বুঝিতে পারে কি ভিতরে তাঁর।<br/>বিনা দুই-এক আর চিনু শঙ্খকার॥<br/>এখন শ্রীপ্রভুদেব না বলিয়া কারে।<br/>থাকিতেন দুই-চারি দিন স্থানান্তরে॥<br/>কোথায় গমন কিবা স্থান কোন্ খানে।<br/>সে তত্ত্ব সুগুপ্ত কেহ কিছু নাহি জানে॥<br/>লুপ্ত পূর্বকার ভাব নাহিক উল্লাস।<br/>চিন্তাতুর মুখভার উদাস উদাস॥<br/>শৈশব হইতে আজিতক নিরন্তর।<br/>রঙ্গ-রস-পরিহাস কতই রগড়॥<br/>বঞ্চিলেন আগাগোড়া যাহাদের সনে।<br/>তারাও কহিলে কথা নাহি চান পানে॥<br/>বহু জেদ অনুরোধ করিবার পর।<br/>বিষাদিত ক্ষুব্ধচিতে দিতেন উত্তর॥<br/>বৃথা কাজে অনর্থক এত দিন গেল।<br/>সুন্দর সে হরি তাঁর তত্ত্ব না হইল॥<br/>বিষয়ে মলিনবুদ্ধি তোমরা সকলে।<br/>কি মধুর হরি-কথা নাহি কও ভুলে॥<br/>সকল সন্তাপহর হরি-আলাপনা।<br/>স্মরণ-মনন নানা সাধন-ভজনা॥<br/>তাহে নাহি রুচি, রুচি হাস্য-পরিহাসে।<br/>এরূপে কাটিলে কাল কি হইবে শেষে॥<br/>অনিত্য সংসার এই ভেবে দেখ ভাই।<br/>হরি বিনা মানুষের অন্য গতি নাই॥<br/>হরি-কথা প্রভু যত কন সঙ্গিগণে।<br/>চেয়ে দেখে তাঁয় কথা নাহি শুনে কানে॥<br/>ভাগ্যবান সঙ্গিগণ হরি চায় নাই।<br/>বড় খুশী দিবানিশি পাইলে গদাই॥<br/>ব্রহ্মানন্দ-সম্ভোগেতে যে সুখ উদয়।<br/>প্রভু-সঙ্গ-সুখ-সনে কিছুমাত্র নয়॥<br/>মরি কি মধুর নর-লীলা ধরাধামে।<br/>নরদেহে নিজে হরি মায়া-আবরণে॥<br/>মুগ্ধকর সহচর সদা সঙ্গে বাস।<br/>তাহারাও তিলমাত্র না পায় আভাস॥<br/>অমৃতসমান ক্ষীর মাতৃ-বক্ষে স্থান।<br/>খায় শিশু পায় পুষ্টি নাহি জানে নাম॥<br/>সেইমত শ্রীপ্রভুর যত সহচর।<br/>নাহি বুঝে পরানন্দ, ভুঞ্জে নিরন্তর॥<br/>শ্রীপ্রভুর সঙ্গ-সুখ করে আস্বাদন।<br/>রুক্ষ হরি-কথা কেন করিবে শ্রবণ॥<br/>সঙ্গ-সুখ-ভোগী যারা সঙ্গ-সুখ চায়।<br/>প্রভু-সঙ্গ-সুখানন্দ না আসে কথায়॥<br/>যে ভুগেছে সে জেনেছে তাহার মরমে।<br/>উপমায় অলিকুল যেমন কুসুমে॥<br/>মধু পেলে খায়, নৈলে নাহি খায় আর।<br/>উপবাসে যদি হয় জীবন-সংহার॥<br/>চাতক ফটিকজলে যেমন পিয়াসে।<br/>যায় প্রাণ তবু নাহি জলাশয়ে বসে॥<br/>সেইমত যে করেছে প্রভু-সহবাস।<br/>না করে কখন অন্য সুখ-অভিলাষ॥</p>

</div>

<div align = "center" class = "dtop">
<a href = "01_13_000.html">Prev</a> | <a target = "_top" href = "index.html">Up</a> | <a href = "01_13_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



