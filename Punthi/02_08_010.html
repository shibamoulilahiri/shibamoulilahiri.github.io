<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_08_009.html">Prev</a> | <a target = "_top" href = "index.html">Up</a> | <a href = "02_08_011.html">Next</a>
</div>

<div class = "dtop">

<p align = "center">দ্বিতীয় খণ্ড - তান্ত্রিক-সাধনা</p>

<p align = "center"><u>১০</u></p>

<p align = "center">এখানে কি কহে কথা শুনহ ব্রাহ্মণী।<br/>একমুখে শত মুখ ধরিয়া আপুনি॥<br/>প্রভুর কাহিনী গায় সবার গোচরে।<br/>শ্রীগৌরাঙ্গ রামকৃষ্ণ অপর আধারে॥<br/>একি বিপরীত কথা ব্রাহ্মণী বাখানে।<br/>প্রভু অন্যরূপে গোরা না কহিল কেনে॥<br/>প্রভু সকলের মূল এইমাত্র জানি।<br/>কৃষ্ণ রাম গোরা তাঁর অবতার গণি॥<br/>নর-রূপে অবতার যথায় যা হয়।<br/>শ্রীপ্রভুর রূপান্তর বুঝিবে নিশ্চয়॥<br/>রূপান্তর-অবতারে পূজা-সেবা করি।<br/>রামকৃষ্ণ-রূপ-মাত্র হৃদয়েতে ধরি॥<br/>প্রভু ব্রহ্ম সনাতন সকলের মূল।<br/>নিরাকার সাকার সর্বজ্ঞ সূক্ষ্ম স্থূল॥<br/>অযোধ্যায় প্রভু রাম শ্যাম বৃন্দাবনে।<br/>হিমাচলে দেবদেব গোরা নদে-ধামে॥<br/>নির্গুণ নিষ্ক্রিয় প্রভু বেদান্তেতে বলে।<br/>শক্তি নামে শাক্তগণ গায় কুতূহলে॥<br/>বুদ্ধ বলি বৌদ্ধগণ প্রভুরে বাখানে।<br/>খ্রীষ্টানে যীশু গায় আল্লা মুসলমানে॥<br/>যে রূপে যে নামে যেবা উদ্দেশি ঈশ্বরে।<br/>স্মরণ মনন কিংবা সংকীর্তন করে॥<br/>ভজে পূজে রামকৃষ্ণ এই মনে করি।<br/>দয়াল ঠাকুর মোর ভবের কাণ্ডারী॥<br/>দেবীমোড়লের ঘাট পুরীর অদূরে।<br/>তাহার নিকটে বাসা দিলা ব্রাহ্মণীরে॥<br/>গোটা দিন পুরীমধ্যে কাটান ব্রাহ্মণী।<br/>বাসায় চলিয়া যান আইলে যামিনী॥<br/>অতি রূপবতী তেঁহ বয়স্কা এখন।<br/>বুঝে উচ্চবংশে জন্ম যে করে দর্শন॥<br/>সুন্দর গড়ন অঙ্গে কনক-বরণা।<br/>পবিত্র মুখের ভাব গেরুয়া-বসনা॥<br/>অতি দীর্ঘ দীর্ঘ চুল পড়েছে এলায়ে।<br/>অযতনে ধূলা কুটি কত কি লাগিয়ে॥<br/>সন্নিকটে প্ৰতিবাসী যত চারিধারে।<br/>আদর করিয়া তায় লয়ে যায় ঘরে॥<br/>যত্ন করে অন্তঃপুরে রমণীর গণ।<br/>ভক্তিভরা প্রভুকথা করেন শ্রবণ॥<br/>কিবা ধন প্রভুদেব কি চরিত তাঁর।<br/>এবে নররূপধারী হরি অবতার॥<br/>ভক্তিভরে নমস্কারে কিবা ফলে ফল।<br/>বারেক দর্শনে করে চিত নিরমল॥<br/>পেলে অণুকণা কৃপা জীবে কিবা পায়।<br/>ব্রাহ্মণী উন্মত্তা হয়ে প্রভু-গুণ গায়॥<br/>ধরে পায় ব্রাহ্মণীর রমণীর গণ।<br/>কি উপায়ে করে তারা প্রভুরে দর্শন॥<br/>দরশনলুব্ধমনা দেখি বামাদলে।<br/>ঊষায় আনিত সঙ্গে গঙ্গাস্নান-ছলে॥<br/>এইরূপে ঘরে ঘরে পাড়ায় পাড়ায়।<br/>ব্রাহ্মণী রমণীমন মজিয়া বেড়ায়॥<br/>মন দিয়া শুনিবারে যদি কর হেলা।<br/>বুঝিতে নারিবে মন শ্রীপ্রভুর লীলা॥<br/>গিরিপদে বিন্দু বিন্দু মাত্র ঝরে জল।<br/>প্রণালী-আকার পরে ক্ৰমশঃ প্রবল॥<br/>তৃণ ভাসে হেন স্রোত নাহিক প্রথমে।<br/>বলবতী স্রোতস্বতী সাগরসঙ্গমে॥<br/>তেমনি বুঝিবে মন কার্য শ্রীপ্রভুর।<br/>সামান্য ধরিয়া উঠে যায় কত দূর॥</p>

</div>

<div align = "center" class = "dtop">
<a href = "02_08_009.html">Prev</a> | <a target = "_top" href = "index.html">Up</a> | <a href = "02_08_011.html">Next</a>
<br/><br/><br/>
<a href = "#Top">Go to top</a>
</div>

</body>
</html>


