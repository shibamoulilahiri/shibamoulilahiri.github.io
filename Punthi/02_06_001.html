<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "02_06_000.html">Prev</a> | <a target = "_top" href = "index.html">Up</a> | <a href = "02_06_002.html">Next</a>
</div>

<div class = "dtop">

<p align = "center">দ্বিতীয় খণ্ড - গুরুমাতা-বন্দনা</p>

<p align = "center"><u>১</u></p>

<p align = "center">জয় জয় শ্রীশ্রীমাতা জগতজননী।<br/>গুণময়ী গুণাতীত ব্রহ্ম সনাতনী॥<br/>অখণ্ডা অরূপা তুমি তুমি নিরুপমা।<br/>পুরুষ প্রকৃতি তুমি তুমি মা প্রধানা॥<br/>সৃষ্টির অঙ্কুর তুমি সকলের মূল।<br/>তুমি মা চব্বিশ তত্ত্ব তুমি সূক্ষ্ম স্থূল॥<br/>তোমার ইচ্ছায় সৃষ্টি স্থিতিতে পালন।<br/>পুনঃ রাখ কোলে ল'য়ে করিয়া নিধন॥<br/>খেলার ডালি মা তোমার গোটা সৃষ্টিখানি।<br/>লীলাময়ী লীলাপরা লীলাস্বরূপিণী॥<br/>একা তুমি অদ্বিতীয়া আপন মায়ায়।<br/>ধরিয়াছ বহুরূপ জগৎ লীলায়॥<br/>আপনার অখণ্ডতা করি খণ্ড খণ্ড।<br/>গঠেছ অগণ্য 'আমি' রচিতে ব্রহ্মাণ্ড॥<br/>গুপ্তভাবে আপ্তলীলা কর গো জননী।<br/>মায়ায় তোমার জীবে করে 'আমি আমি'॥<br/>মা তোমার নরলীলা লীলাশ্রেষ্ঠ গণি।<br/>অযোধ্যায় সীতারূপে জনকনন্দিনী॥<br/>রামময় প্রাণ-ভাব প্রাণের আরাম।<br/>মন প্রাণ ধ্যান জ্ঞান দূর্বাদলশ্যাম॥<br/>আগোটা জনম দুঃখ সহিলে পরাণে।<br/>জনম-দুঃখিনী সীতা পুরাণে বাখানে॥<br/>বৃন্দাবনে রাইরূপে কৃষ্ণ-পাগলিনী।<br/>শুদ্ধসত্ত্বে তনু মহাভাব-স্বরূপিণী॥<br/>উমারূপে হিমালয়ে নগেন্দ্রনন্দিনী।<br/>করিলে কৈলাসে বাস হইয়া ঈশানী॥<br/>জগত-জননীরূপে এখন লীলায়।<br/>পূর্ণিত অন্তরাধার স্নেহ-করুণায়॥<br/>মহামন্ত্র মা প্রণব করি উচ্চারণ।<br/>পদতলে নতশিরে পরশে চরণ॥<br/>জানে না সে কি পাইল ভক্তি নিরমল।<br/>কোটি কোটি জনমের সাধনার ফল॥<br/>মা তোমার ধরা মায়া দাও সরাইয়ে।<br/>দেখি মা অভয়পদ নয়ন ভরিয়ে॥<br/>করি চিত্র লীলাপট মনে বড় সাধ।<br/>মায়া যেন পথে নাহি ঘটায় প্রমাদ॥<br/>তুয়া পদ-প্রদর্শিকা তুমি গো জননী।<br/>হৃদয়ে আসিয়া ঊর কণ্ঠে বস তুমি॥<br/>দাও খুলে তালা-আঁটা হৃদয়ের দ্বার।<br/>উঠুক রাগের বায়ু প্রসাদে তোমার॥<br/>পঞ্চমবর্ষীয়া এবে ব্রাহ্মণের বালা।<br/>মায়িক বালিকাবৎ করে ধূলাখেলা॥<br/>মানুষের মত ঠিক গঠন-প্রণালী।<br/>মায়া-বিমোহিত মত নহে কার্যগুলি॥<br/>যে হও সে হও মাগো বিচারে কি কাজ।<br/>অভয় চরণ যেন জাগে হৃদি-মাঝ॥<br/>মা হ'য়ে মা থাক তুমি করি নিবেদন।<br/>শ্রীপ্রভুর লীলারসে করি নিমগন॥<br/>এক মর্মভেদী দুঃখ বড় বাজে প্রাণে।<br/>কেন এত দুঃখ হেন মাতা বিদ্যমানে॥<br/>স্মরিলে দুঃখের কথা ফেটে যায় ছাতি।<br/>সিংহের শাবক খাই শিয়ালের লাথি॥<br/>কি বল কি বল গো মা সহিতে কি পারি।<br/>বিশ্বেশ্বর প্রভুদেব তুমি বিশ্বেশ্বরী॥<br/>নিরখি যখন মাগো চরণ-কমলে।<br/>অতি তুচ্ছ স্বর্গ ধরা ধরাতলে॥<br/>যখন হৃদয়ে জাগে চরণ দুখানি।<br/>ব্রহ্মা বিষ্ণু মহেশেরে তৃণত্রয় গণি॥<br/>ইঙ্গিতে জননী যদি তব আজ্ঞা পাই।<br/>উত্তরের হিমাচল দক্ষিণে বসাই॥<br/>ভূতলে থাকিয়া ধরি গগনের চন্দ্র।<br/>হনুর সঙ্গেতে পারি করিবারে দ্বন্দ্ব॥<br/>সকৃষ্ণ অর্জুন-রথ ফিরাইতে পারি।<br/>অখণ্ড ব্রহ্মাণ্ড গোটা তোলপাড় করি॥<br/>এদিকে করুণাময়ী ওদিকে আবার।<br/>পাষাণ হইতে শক্ত অন্তর তোমার॥<br/>আত্মপর নাই ভেদ অপরূপ কথা।<br/>মা হয়ে মা কাট তুমি সন্তানের মাথা॥<br/>স্মরিলে তরাস আসে গণেশ-কাহিনী।<br/>লোকে বলে মাথা তার উড়াইল শনি॥<br/>শনির কি সাধ্য আসে তাহার নিকটে।<br/>মা তুমি না দিলে সায় কেবা মাথা কাটে॥<br/>মা তুমি মারিলে কার সাধ্য করে ত্রাণ।<br/>তুমি মা কুপিলে নাই কাহারও এড়ান॥<br/>যে কালে হইল দক্ষ পিতা মা তোমার।<br/>তাঁর সনে কৈলে মা গো কিবা ব্যবহার॥<br/>ভূতে ডেকে মাথা কেটে পাড়াইলে ভূঁয়ে।<br/>মায়ের কি হবে কিছু না দেখিলে চেয়ে॥<br/>অমুণ্ড করিয়া তবু তুষ্টি নাই মনে।<br/>লোক-হাসি ছাগমুণ্ড দিলে গরদানে॥<br/>ভকতে যতেক দয়া তাও ভাল জানি।<br/>লঙ্কা-রক্ষিকার বেশে যখন মা তুমি॥<br/>দশানন আজীবন তপিল কিমতি।<br/>তাই কেহ না রহিল বংশে দিতে বাতি॥<br/>এবে গুপ্ত অবতার এই অনুমানি।<br/>তাই কি এতেক কহ সহিতে জননী॥<br/>জপে তপে যোগী যারে না পায় ধেয়ানে।<br/>সেই মাতা তুমি মা গো আঁখি বিদ্যমানে॥<br/>সম্মুখে পেয়েছি এবে সব দুঃখ কব।<br/>মার ছেলে কেন কহ এতেক সহিব॥<br/>দেখি অসংসারিগণে অতিশয় টান।<br/>গৃহীরা কি বানে-ভাসা পরের সন্তান॥<br/>তুমি তো করেছ গৃহী দিয়া মায়া-ঠুলি।<br/>ঘুরাতেছ ঘানিগাছে খাওয়ায়ে বিচালি।<br/>ছুটে ছুটে মরি খেটে পেটে নাহি ভাত।<br/>তাহার উপরে মা তোমার কশাঘাত॥<br/>কি বিচার মা তোমার বুঝিবারে নারি।<br/>কোন ছেলে কোলে কেহ ভূমে গড়াগড়ি॥<br/>মায়ের নিকট হেন শোভা নাহি পায়।<br/>এরূপ কোথায় করে কোনদেশী মায়॥<br/>অমাতার ব্যবহার দেখে কত সই।<br/>কবে দিনু মুখুয্যের পাকা ধানে মই॥<br/>ইচ্ছাময়ী মাতা তুমি জগৎ-পালিকা।<br/>নমো নমো শ্যামা-সুতা ব্রাহ্মণ-বালিকা॥<br/>এক নিবেদন মম চরণযুগলে।<br/>যত দুঃখ হোক যেন মন নাহি টলে॥<br/>নালিশ মায়ের কাছে যদি মারে মায়।<br/>ছাওয়াল নিকটে কাঁদে অন্যত্রে না যায়॥<br/>তেমতি থাকিব মাগো এই ভিক্ষা চাই।<br/>মা বলিয়া কাছে যেন কাঁদিয়া বেড়াই॥<br/>কি সুন্দর নরলীলা যাই বলিহারি।<br/>হৃদয়ে উদয় যাহা আঁকিতে না পারি॥<br/>সাধ্যাতীত যদ্যপিহ প্রাণ নাহি মানে।<br/>সতত প্রমত্ত মন লীলা-আন্দোলনে॥<br/>মায়ের সহিত হৃদে ঊরহ ঠাকুর।<br/>যেতে পথে বাধাবিঘ্ন সব করি দূর॥</p>

</div>

<div align = "center" class = "dtop">
<a href = "02_06_000.html">Prev</a> | <a target = "_top" href = "index.html">Up</a> | <a href = "02_06_002.html">Next</a>
<br/><br/><br/>
<a href = "#Top">Go to top</a>
</div>

</body>
</html>



