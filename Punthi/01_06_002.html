<!doctype html>
<html>
<head>
    <title>
    শ্রীশ্রীরামকৃষ্ণপুঁথি / শ্রীশ্রী রামকৃষ্ণপুঁথি / শ্রীশ্রীরামকৃষ্ণ পুঁথি / শ্রীশ্রী রামকৃষ্ণ পুঁথি
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "01_06_001.html">Prev</a> | <a target = "_top" href = "index.html">Up</a> | <a href = "01_06_003.html">Next</a>
</div>

<div class = "dtop">

<p align = "center">প্রথম খণ্ড - গোচারণ</p>

<p align = "center"><u>২</u></p>

<p align = "center">সাধারণ বালকের খেলা যেই মত।<br/>সে খেলা খেলিতে তাঁর ভাল না লাগিত॥<br/>প্রান্তরে অন্তর হ'য়ে কোন বৃক্ষমূলে।<br/>মনোমত খেলা ল'য়ে যতেক রাখালে॥<br/>ব্রজ-খেলা গদায়ের হয় যেন মনে।<br/>সেই সেই মত খেলা হয় সঙ্গী-সনে॥<br/>সুবল হইত কেহ, কেহ বা শ্রীদাম।<br/>কেহ হইতেন দাম, কেহ বসুদাম॥<br/>আপনি কানাই তাই কানাইর বেশে।<br/>কাছে কত গরু গাই চ'রে চ'রে আসে॥<br/>কভু ছিঁড়ি দূর্বাদল খাওয়ান গোধনে।<br/>কখন দোলেন ডালে বৃক্ষ-আরোহণে॥<br/>ডাঙায় বসন রাখি নামিতেন জলে।<br/>খেলিতেন লয়ে যত রাখাল সকলে॥<br/>দূর মাঠে যেতে মানা করে পিতামাতা।<br/>গদাধর কোনমতে না শুনেন কথা॥<br/>পথে ঘাটে চারিভিতে বালকের সহ।<br/>খেলিয়া বেড়ান গদাধর অহরহ॥<br/>বড়ই মধুর কথা মাঠে গোচারণ।<br/>যতদূর জানি বলি শুন শুন মন॥<br/>পাড়াগেঁয়ে রাখালের এই রীতি চলে।<br/>ছাড়ি গরু লয় মুড়ি আঁচলে আঁচলে॥<br/>গ্রাম থেকে মাঠে কিবা বনে লয়ে যায়।<br/>একত্রে রাখালগণে জলপান খায়॥<br/>আনন্দের ওর যত না যায় বাখানি।<br/>খেতে খেতে নাচে কত, করে কত ধ্বনি॥<br/>একদিন খায় মুড়ি যতেক রাখালে।<br/>গদাই লইয়া সঙ্গে কোন বৃক্ষমূলে॥<br/>পরস্পর জলপান কাড়াকাড়ি করে।<br/>তাহা দেখি গদাইয়ের ব্রজভাব স্ফুরে॥<br/>একেবারে ভবসিন্ধু উথলি উঠিল।<br/>ভাবাবেশে বাহ্যজ্ঞান এবে ছেড়ে গেল॥<br/>দেখিয়া রাখালবৃন্দ চিন্তাকুল মন।<br/>গদাই গদাই বলি ডাকে ঘন ঘন॥<br/>সবে অতি শিশুমতি কিছুই না জানে।<br/>বুদ্ধিশূন্য দেখে অন্যে চেয়ে চারি পানে॥<br/>কেহ বা আনিয়ে জল কাপড় ভিজায়ে।<br/>সজল বসনে দেয় বদন মুছায়ে॥<br/>মাঝে মাঝে গদাধরে ভূতে ধরে জানে।<br/>সেই হেতু রাম নাম বলে যত জনে॥<br/>কিছু পরে চাহিলেন চক্ষু দুটি মেলে।<br/>পরাণ পাইল দেখি রাখাল সকলে॥<br/>সবে কহে কেন হেন হইল গদাই।<br/>চক্ষে জল অবিরল মুখে কথা নাই॥<br/>হাত দুটি ঘন ঘন কেন কেঁপে উঠে।<br/>দেখে আমাদের বুদ্ধি নাহি রহে ঘটে॥<br/>গরু চরাইতে আর আনিব না তোরে।<br/>একাকী থাকিও তুমি আপনার ঘরে॥</p>

</div>

<div align = "center" class = "dtop">
<a href = "01_06_001.html">Prev</a> | <a target = "_top" href = "index.html">Up</a> | <a href = "01_06_003.html">Next</a>
<br/><br/><br/>
<a href = "#Top">Go to top</a>
</div>

</body>
</html>



