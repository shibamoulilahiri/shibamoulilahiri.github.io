<!doctype html>
<html>
<head>
    <title>
    শ্রীশ্রীরামকৃষ্ণলীলাপ্রসঙ্গ / শ্রীশ্রী রামকৃষ্ণলীলাপ্রসঙ্গ / শ্রীশ্রীরামকৃষ্ণ লীলাপ্রসঙ্গ / শ্রীশ্রী রামকৃষ্ণ লীলাপ্রসঙ্গ
    </title>

    <meta charset="utf-8" />
    <meta http-equiv="Content-type" content="text/html; charset=utf-8" />
    <meta name="viewport" content="width=device-width, initial-scale=1" />

    <link rel = "stylesheet" type = "text/css" href = "http://fonts.googleapis.com/css?family=Tangerine">

    
        <link rel = "stylesheet" type = "text/css" href = "styles.css" />
    
</head>

<body>

<div align = "center" class = "dtop">
<a href = "03_06_021.html">Prev</a> | <a target = "_top" href = "index.html">Up</a> | <a href = "03_06_023.html">Next</a>
</div>

<div class = "dtop">

<p align = "center">তৃতীয় খণ্ড - ষষ্ঠ অধ্যায়: গুরুভাব ও মথুরানাথ</p>

<p align = "center"><u>
দক্ষিণেশ্বরে বিগ্রহমূর্তি ভগ্ন হওয়ায় বিধান লইতে পণ্ডিতসভার আহ্বান


</u></p>

<p>দক্ষিণেশ্বর ঠাকুরবাটীতে ৺রাধাগোবিন্দের বিগ্রহমূর্তিদ্বয় তখন প্রতিদিন প্রাতে পার্শ্বের শয়নঘর হইতে মন্দিরমধ্যে সিংহাসনে আনিয়া বসানো হইত এবং পূজা-ভোগ-রাগাদির অন্তে দুই প্রহরে পুনরায় শয়নমন্দিরে বিশ্রামের জন্য রাখিয়া আসা হইত। আবার অপরাহ্ণে বেলা চারিটার পর সেখান হইতে সিংহাসনে আনিয়া পুনরায় সান্ধ্য আরাত্রিক ও ভোগ-রাগাদির অন্তে রাত্রে রাখিয়া আসা হইত। মন্দিরের মর্মর পাথরের মেঝে একদিন জল পড়িয়া পিছল হওয়ায়, ঠাকুর লইয়া যাইবার সময় পড়িয়া গিয়া পূজক ব্রাহ্মণ ৺গোবিন্দজীর মূর্তিটির পা ভাঙিয়া ফেলিলেন! একেবারে হুলস্থূল পড়িয়া গেল। পূজারী তো নিজে আঘাত পাইলেন, আবার ভয়ে কম্পমান! বাবুদের নিকট সংবাদ পৌঁছিল। কি হইবে? ভাঙা বিগ্রহে তো পূজা চলে না - এখন উপায়? রানী রাসমণি ও মথুরবাবু উপায়-নির্ধারণের জন্য শহরের সকল খ্যাতনামা পণ্ডিতদের সসম্ভ্রমে আহ্বান করিয়া সভা করিলেন। যে সকল পণ্ডিতেরা কার্যবশতঃ উপস্থিত হইতে পারিলেন না, তাঁহাদেরও মতামত সংগৃহীত হইতে লাগিল। একেবারে হইচই ব্যাপার এবং পণ্ডিতবর্গের সম্মানরক্ষার জন্য বিদায়-আদায়ে টাকারও শ্রাদ্ধ! পণ্ডিতেরা পাঁজি-পুঁথি খুলিয়া বার বার বুদ্ধির গোড়ায় নস্য দিয়া বিধান দিলেন - 'ভগ্ন মূর্তিটি গঙ্গার জলে ফেলিয়া দেওয়া হউক এবং তৎস্থলে অন্য নূতন মূর্তি স্থাপিত হউক।' কারিগরকে মূর্তিগঠনের আদেশ দেওয়া হইল।</p>

</div>

<div align = "center" class = "dtop">
<a href = "03_06_021.html">Prev</a> | <a target = "_top" href = "index.html">Up</a> | <a href = "03_06_023.html">Next</a>
<br/><br/><br/>
<a href = "#Top">Go to top</a>
</div>

</body>
</html>



