<!doctype html><html><head><title>শাক্ত পদাবলী</title><meta charset="utf-8" /><meta http-equiv="Content-type" content="text/html; charset=utf-8" /><meta name="viewport" content="width=device-width, initial-scale=1" /><link rel = "stylesheet" type = "text/css" href = "http://fonts.googleapis.com/css?family=Tangerine"><link rel = "stylesheet" type = "text/css" href = "styles.css" /></head><body><div align = "center" class = "dtop"><a href = "095.html">Prev</a> | <a target = "_top" href = "index.html">Up</a> | <a href = "096.html">Next</a></div><div class = "dtop">

<p align = "center">রামকুমার পত্রনবিশ</p>

<p align = "center"><u>১</u></p>

<p align = "center">হৃৎ-কমল-মঞ্চাসনে বসায়ে শ্যামা মায়েরে,<br/>প্রেমানন্দে পদারবিন্দে পূজ মানসোপচারে॥<br/>সহস্রার-চ্যুতামৃতে, পাদ্য দিয়ে চরণেতে,<br/>পূজ যথাবিধি মতে, অর্ঘ্য দিয়া মনেরে।<br/>তদমৃতে আচমন, তদমৃতে করাও স্নান,<br/>আকাশ কর ভূষণ, গন্ধাত্মক চন্দন;<br/>চিত্ত পুষ্প, প্রাণ ধূপ, তেজেতে জ্বালাও প্রদীপ,<br/>ক'রে নৈবেদ্যস্বরূপ দেও অমৃত অম্বুধিরে॥<br/>অনাহত ঘন্টা কর বায়ুকে কর চামর,<br/>সহস্রার-পদ্ম ছত্র ক'রে শিরে ধর; -<br/>শব্দ-তত্ত্ব কর জ্ঞান; নর্তকী ইন্দ্রিয়গণ,<br/>কাম-ক্রোধ বলিদান (দেও) জ্ঞান-অসি করে ধ'রে॥<br/>যেই রূপ আছে তন্ত্র, রসনা করহ যন্ত্র,<br/>কালীর নাম মহামন্ত্র জপ দৃঢ় ক'রে।<br/>শ্রীরামকুমারের উক্তি, শুন জীব এই যুক্তি,<br/>এইরূপে পূজ শক্তি, মুক্তিলাভ হবে অচিরে॥</p>

</div><div align = "center" class = "dtop"><a href = "095.html">Prev</a> | <a target = "_top" href = "index.html">Up</a> | <a href = "096.html">Next</a><br/><br/><br/><a href = "#Top">Go to top</a></div></body></html>



