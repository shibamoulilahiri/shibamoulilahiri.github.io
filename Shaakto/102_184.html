<!doctype html><html><head><title>শাক্ত পদাবলী</title><meta charset="utf-8" /><meta http-equiv="Content-type" content="text/html; charset=utf-8" /><meta name="viewport" content="width=device-width, initial-scale=1" /><link rel = "stylesheet" type = "text/css" href = "http://fonts.googleapis.com/css?family=Tangerine"><link rel = "stylesheet" type = "text/css" href = "styles.css" /></head><body><div align = "center" class = "dtop"><a href = "102_183.html">Prev</a> | <a target = "_top" href = "index.html">Up</a> | <a href = "102_185.html">Next</a></div><div class = "dtop">

<p align = "center">রামপ্রসাদ সেন (কবিরঞ্জন)</p>

<p align = "center"><u>১৮৪</u></p>

<p align = "center">মন, তোর এত ভাবনা কেনে!<br/>একবার কালী ব'লে বস্ রে ধ্যানে॥<br/>জাঁক-জমকে করলে পূজা, অহঙ্কার হয় মনে মনে।<br/>তুমি লুকিয়ে তাঁরে কর্বে পূজা, জানবে না রে জগজ্জনে॥<br/>ধাতু-পাষাণ-মাটির মূর্তি, কাজ কি রে তোর সে গঠনে?<br/>তুমি মনোময় প্রতিমা করি, বসাও হৃদি-পদ্মাসনে॥<br/>আলোচাল আর পাকা কলা, কাজ কি রে তোর আয়োজনে?<br/>তুমি ভক্তি-সুধা খাইয়ে তাঁরে, তৃপ্তি কর আপন মনে॥<br/>ঝাড়-লণ্ঠন বাতির আলো, কাজ কি রে তোর সে রোসনায়ে!<br/>তুমি মনোময় মাণিক্য জ্বেলে দেও না, জ্বলুক নিশিদিনে॥<br/>মেষ-ছাগল-মহিষাদি কাজ কি রে তোর বলিদানে,<br/>তুমি 'জয় কালী' 'জয় কালী' ব'লে, বলি দেও ষড়্রিপুগণে॥<br/>প্রসাদ বলে ঢাক ঢোল, কাজ কি রে তোর সে বাজনে?<br/>তুমি 'জয় কালী' বলি দেও করতালি,<br/>মনে রাখ সেই শ্রীচরণে॥</p>

</div><div align = "center" class = "dtop"><a href = "102_183.html">Prev</a> | <a target = "_top" href = "index.html">Up</a> | <a href = "102_185.html">Next</a><br/><br/><br/><a href = "#Top">Go to top</a></div></body></html>



