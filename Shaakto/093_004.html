<!doctype html><html><head><title>শাক্ত পদাবলী</title><meta charset="utf-8" /><meta http-equiv="Content-type" content="text/html; charset=utf-8" /><meta name="viewport" content="width=device-width, initial-scale=1" /><link rel = "stylesheet" type = "text/css" href = "http://fonts.googleapis.com/css?family=Tangerine"><link rel = "stylesheet" type = "text/css" href = "styles.css" /></head><body><div align = "center" class = "dtop"><a href = "093_003.html">Prev</a> | <a target = "_top" href = "index.html">Up</a> | <a href = "093_005.html">Next</a></div><div class = "dtop">

<p align = "center">রাম বসু</p>

<p align = "center"><u>৪</u></p>

<p align = "center">তবে নাকি উমার তত্ত্ব কোরেছিলে!<br/>গিরিরাজ, ওহে শুন শুন, তোমার মেয়ে কি বলে!<br/>নারী প্রবোধিয়ে যেতে হে, কৈলাসে যাই বোলে,<br/>এসে বলতে - 'মেনকা, তোমার দুঃখের কথা,<br/>উমা সব শুনেছে!<br/>তোমায় দেখতে পাষাণী, আপনি ঈশানী,<br/>আস্তে চেয়েছে।'<br/>তুমি গিয়েছিলে কৈ, উমা বলে ঐ হে, -<br/>'আমি আপনি এসেছি জননী বোলে।'<br/>তারা হারা হোয়ে, নয়নের তারা হারা হোয়ে রই।<br/>সদা কই - 'উমা কৈ, আমার প্রাণ-উমা কৈ?'<br/>আমার সেই হারা তারা, ত্রিজগতের সারা,<br/>বিধি এনে মিলালে।<br/>উমা চন্দ্র-বদনে, ডাকছে সঘনে,<br/>মা, মা, মা বোলে।<br/>উমা যত হেসে কয়, ওতো হাসি নয় হে,<br/>যেন অভাগীর কপালে অনল জ্বলে।<br/>ভাল হোক্ হোক্ ও হে গিরি,<br/>যাই আমি নারী, তাই ভুলি বচনে।<br/>তোমারো কি মনে, হোতো না হে সাধ -<br/>হেরিতে উমার চন্দ্র-বদনে!<br/>আশা-বাক্যে আমার পাপ-প্রাণ, রহে<br/>বল কতক্ষণ?<br/>দিনের দিন, তনু ক্ষীণ, বারিহীন যেন মীন।<br/>যারে প্রাণ পাব দেখে, সম্বৎসরে তাকে,<br/>আন্তে তো যেতে হয়।<br/>যেন মা-হীনা কন্যে, তিন দিনের জন্যে, এলো হে<br/>হিমালয়।<br/>মুখে করি হাহারব, ছিলেম যেন শব হে,<br/>গৌরী মৃতদেহে এসে জীবন দিলে॥</p>

<p><u>পাঠান্তর / পাঠভেদ</u>:</p>

<p align = "center">তবে নাকি উমার তত্ত্ব কোরেছিলে!<br/>গিরিরাজ, ওহে শুন শুন, তোমার মেয়ে কি বলে!<br/>নারী প্রবোধিয়ে যেতে হে, কৈলাসে যাই বোলে,<br/>এসে বলতে - 'মেনকা, তোমার দুঃখের কথা উমা সব শুনেছে!<br/>তোমায় দেখতে পাষাণী, আপনি ঈশানী, আসতে চেয়েছে।'<br/>তুমি গিয়েছিলে কৈ, উমা বলে ঐ হে, -<br/>'আমি আপনি এসেছি জননী বোলে।'<br/>তারা হারা হোয়ে, নয়নের তারা হারা হোয়ে রই।<br/>সদা কই - 'উমা কৈ, আমার প্রাণ-উমা কৈ?'<br/>আমার সেই হারা তারা, ত্রিজগতের সারা বিধি এনে মিলালে।<br/>উমা চন্দ্র-বদনে, ডাকছে সঘনে, মা, মা, মা বোলে।<br/>উমা যত হেসে কয়, ওতো হাসি নয় হে,<br/>যেন অভাগীর কপালে অনল জ্বলে।<br/>ভাল হোক্ হোক্ ও হে গিরি,<br/>যাই আমি নারী, তাই ভুলি বচনে।<br/>তোমারো কি মনে, হোতো না হে সাধ - হেরিতে উমার চন্দ্র-বদনে!<br/>আশা-বাক্যে আমার পাপ-প্রাণ, রহে বল কতক্ষণ?<br/>দিনের দিন, তনু ক্ষীণ, বারিহীন যেন মীন।<br/>যারে প্রাণ পাব দেখে, সম্বৎসরে তাকে, আন্তে তো যেতে হয়।<br/>যেন মা-হীনা কন্যে, তিন দিনের জন্যে, এলো হে হিমালয়।<br/>মুখে হরি হাহারব, ছিলেম যেন শব হে,<br/>গৌরী মৃতদেহে এসে জীবন দিলে॥</p>

</div><div align = "center" class = "dtop"><a href = "093_003.html">Prev</a> | <a target = "_top" href = "index.html">Up</a> | <a href = "093_005.html">Next</a><br/><br/><br/><a href = "#Top">Go to top</a></div></body></html>



