<!doctype html><html><head><title>শাক্ত পদাবলী</title><meta charset="utf-8" /><meta http-equiv="Content-type" content="text/html; charset=utf-8" /><meta name="viewport" content="width=device-width, initial-scale=1" /><link rel = "stylesheet" type = "text/css" href = "http://fonts.googleapis.com/css?family=Tangerine"><link rel = "stylesheet" type = "text/css" href = "styles.css" /></head><body><div align = "center" class = "dtop"><a href = "031.html">Prev</a> | <a target = "_top" href = "index.html">Up</a> | <a href = "031_002.html">Next</a></div><div class = "dtop">

<p align = "center">গোবিন্দ চৌধুরী</p>

<p align = "center"><u>১</u></p>

<p align = "center">ওঙ্কার মূরতি রে মন জান না কি উহারে?<br/>ওই ত করেছে এই বিশ্ব-রচনা;<br/>নৈলে হেন দৃশ্য আঁকিতে বল কে পারে!<br/>দশভুজা দেখে মায়ের ভেবেছ রূপের শেষ,<br/>অন্তরে দেখিলে আবার দেখিবে অনন্ত বেশ,<br/>অনন্ত প্রেমলোলুপা কদাচিৎ চিৎস্বরূপা,<br/>ক্বচিদাকাশ ক্বচিৎ প্রকাশ অনন্ত জগদাকারে॥<br/>ধরে রে সহস্র বাহু সহস্র প্রহরণ,<br/>সহস্র চরণে করে অজস্র বিচরণ,<br/>সহস্র বদনে খায়, সহস্র নয়নে চায়,<br/>সহস্র শ্রবণে শোনে কথা রে;<br/>সহস্র শির না হ'লে, কেবা, ওরে অবোধ প্রাণ,<br/>এতই গরবে করে সহস্র ধারায় স্নান!<br/>সহস্র ভাবে বিভোরা, সহজ জ্ঞানের অগোচরা,<br/>ওই ত অহরহঃ বাস করে তোমার সহস্রারে॥<br/>অজ্ঞানে ভুলাতে রে মন পাতে এমন ইন্দ্রজাল,<br/>কভু কালী-রূপে তারা করে ধরে করবাল,<br/>কখন বা সীতা হয়, মূলে কিন্তু কিছু নয়,<br/>ব্রহ্মাদি দেবতা কিছুই বুঝিতে নারে।<br/>আজ যেমন গোবিন্দের কাছে দুর্গা-রূপে এসেছে,<br/>কাল দেখবে রাধা-রূপে শ্যামের বামে বসেছে!<br/>তাই বলি, এই কায়া কিছু নয় শুধু মায়া,<br/>ধরলে পরে জ্ঞানের আলো - লুকায় আবার ওঙ্কারে॥</p>

</div><div align = "center" class = "dtop"><a href = "031.html">Prev</a> | <a target = "_top" href = "index.html">Up</a> | <a href = "031_002.html">Next</a><br/><br/><br/><a href = "#Top">Go to top</a></div></body></html>



