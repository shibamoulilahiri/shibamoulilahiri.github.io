<!doctype html><html><head><title>শাক্ত পদাবলী</title><meta charset="utf-8" /><meta http-equiv="Content-type" content="text/html; charset=utf-8" /><meta name="viewport" content="width=device-width, initial-scale=1" /><link rel = "stylesheet" type = "text/css" href = "http://fonts.googleapis.com/css?family=Tangerine"><link rel = "stylesheet" type = "text/css" href = "styles.css" /></head><body><div align = "center" class = "dtop"><a href = "102_041.html">Prev</a> | <a target = "_top" href = "index.html">Up</a> | <a href = "102_043.html">Next</a></div><div class = "dtop">

<p align = "center">রামপ্রসাদ সেন (কবিরঞ্জন)</p>

<p align = "center"><u>৪২</u></p>

<p align = "center">প্রসাদী সুর - একতালা।</p>

<p align = "center">এবার আমি কর্ব কৃষি।<br/>ওগো, এ ভব-সংসারে আসি॥<br/>তুমি কৃপাবিন্দু পাত করিয়ে, ব'সে দেখ রাজমহিষী॥<br/>দেহ জমীন জঙ্গল বেশী, সাধ্য কি মা সকল চষি।<br/>মা গো, যৎকিঞ্চিৎ আবাদ হইলে,<br/>আনন্দ-সাগরে ভাসি॥<br/>হৃদয়মধ্যেতে আছে, পাপরূপী তৃণরাশি।<br/>তুমি তীক্ষ্ণ কাটারিতে মুক্ত কর গো মা মুক্তকেশী॥<br/>কাম-আদি ছয়টা বলদ, বহিতে পারে অহর্নিশি।<br/>আমি গুরুদত্ত বীজ বুনিয়ে, শস্য পাব রাশি রাশি॥<br/>প্রসাদ বলে চাষে বাসে, মিছে মন অভিলাষী।<br/>আমার মনের বাসনা তোমার,<br/>ও রাঙা চরণে মিশি॥</p>

<p><u>পাঠান্তর / পাঠভেদ</u>:</p>

<p align = "center">প্রসাদী - একতালা</p>

<p align = "center">এবার আমি করব কৃষি।<br/>ওগো, এ ভবসংসারে আসি॥<br/>তুমি কৃপাবিন্দু পাত করিয়ে, ব'সে দেখ রাজমহিষী॥<br/>দেহ-জমির জঙ্গল বেশী, সাধ্য কি মা সকল চষি।<br/>মাগো যৎকিঞ্চিৎ আবাদ হইলে, আনন্দ-সাগরে ভাসি॥<br/>হৃদয়মধ্যেতে আছে, পাপরূপী তৃণরাশি।<br/>কত দুঃখ-কাঁটা পায়ে ফোটে, মুক্ত কর মা মুক্তকেশী॥<br/>কাম-আদি ছয়টা বলদ বহিতেছে অহর্নিশি।<br/>আমি গুরুদত্ত বীজ বুনিয়ে, শস্য পাব রাশি রাশি॥<br/>প্রসাদ বলে চাষে বাসে, মিছে মন অভিলাষী।<br/>আমার মনের বাসনা, তারার ও রাঙা চরণে মিশি॥</p>

</div><div align = "center" class = "dtop"><a href = "102_041.html">Prev</a> | <a target = "_top" href = "index.html">Up</a> | <a href = "102_043.html">Next</a><br/><br/><br/><a href = "#Top">Go to top</a></div></body></html>



