<!doctype html><html><head><title>শাক্ত পদাবলী</title><meta charset="utf-8" /><meta http-equiv="Content-type" content="text/html; charset=utf-8" /><meta name="viewport" content="width=device-width, initial-scale=1" /><link rel = "stylesheet" type = "text/css" href = "http://fonts.googleapis.com/css?family=Tangerine"><link rel = "stylesheet" type = "text/css" href = "styles.css" /></head><body><div align = "center" class = "dtop"><a href = "102_042.html">Prev</a> | <a target = "_top" href = "index.html">Up</a> | <a href = "102_044.html">Next</a></div><div class = "dtop">

<p align = "center">রামপ্রসাদ সেন (কবিরঞ্জন)</p>

<p align = "center"><u>৪৩</u></p>

<p align = "center">প্রসাদী সুর - একতালা।</p>

<p align = "center">এবার আমি বুঝিব হরে।<br/>মায়ের ধর্ব চরণ লব জোরে॥<br/>ভোলানাথের ভুল ধরেছি, বলব এবার যারে তারে<br/>সে যে পিতা হয়ে মায়ের চরণ<br/>হৃদে ধরে কোন্ বিচারে?<br/>পিতা পুত্রে এক ক্ষেত্রে, দেখা মাত্রে বলব তারে।<br/>ভোলা মায়ের চরণ ক'রে হরণ,<br/>মিছে মরণ দেখায় কারে॥<br/>মায়ের ধন সন্তানে পায়, সে ধন নিলে কোন্ বিচারে।<br/>ভোলা আপন ভাল চায় যদি সে,<br/>চরণ ছেড়ে দিক আমারে॥<br/>শিবের দোষ বলি যদি, বাজে আপন গার উপরে।<br/>রামপ্রসাদ বলে ভয় করিনে,<br/>মার অভয়চরণের জোরে॥</p>

<p><u>পাঠান্তর / পাঠভেদ</u>:</p>

<p align = "center">প্রসাদী - একতালা</p>

<p align = "center">এবার আমি বুঝব হরে।<br/>মায়ের ধরবো চরণ লব জোরে॥<br/>ভোলানাথের ভুল ধরেছি, বলবো এবার যারে তারে।<br/>ভোলা আপন ভাল চায় যদি, সে চরণ ছেড়ে দিক আমারে॥<br/>পিতা-পুত্রে এক ক্ষেত্রে, দেখমাত্রে বলবো তারে।<br/>সে যে পিতা হয়ে মায়ের চরণ, হৃদে ধরে কেমন করে॥<br/>মায়ের ধন সন্তানে পায়, সে ধন নিলে কোন্ বিচারে।<br/>ভোলা মায়ের চরণ করে হরণ, মিছে মরণ দেখায় কারে॥<br/>শিবের দোষ বলি যদি, বাজে আপন গার উপরে।<br/>রামপ্রসাদ বলে ভয় করিনে, মায়ের অভয় পদের জোরে॥</p>

<p><u>পাঠান্তর / পাঠভেদ</u>:</p>

<p align = "center">এবার আমি বুঝব হরে!<br/>মায়ের ধরব চরণ ল'ব জোরে॥<br/>ভোলানাথের ভুল ধরেছি - ব'লবো এবার যারে-তারে<br/>সে যে পিতা হ'য়ে মায়ের চরণ হৃদে ধরে কোন্ বিচারে?<br/>পিতা পুত্রে এক ক্ষেত্রে দেখা-মাত্রে ব'লবো তারে, -<br/>ভোলা মায়ের চরণ ক'রে হরণ, মিছে মরণ দেখায় কারে?<br/>মায়ের ধন সন্তানে পায়, সে ধন নিলে কোন্ বিচারে?<br/>ভোলা আপন ভাল চায় যদি সে, চরণ ছেড়ে দিক আমারে॥<br/>শিবের দোষ বলি যদি, বাজে আপন গা'র উপরে।<br/>রামপ্রসাদ বলে, ভয় করিনে, মা'র অভয়চরণের জোরে॥</p>

</div><div align = "center" class = "dtop"><a href = "102_042.html">Prev</a> | <a target = "_top" href = "index.html">Up</a> | <a href = "102_044.html">Next</a><br/><br/><br/><a href = "#Top">Go to top</a></div></body></html>



